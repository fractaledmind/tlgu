
        {[De deo Socratis. Praefatio] 
        <FLORIDA>} 
    Qui me uoluistis dicere ex tempore, accipite 
rudimentum post experimentum. Quippe prout 
mea opinio est, bono periculo periculum faciam, 
postquam re probata meditata sunt, dicturus 
incogitata. Neque enim metuo ne in friuolis displi-
ceam, qui in grauioribus placui. Sed ut me omni-
fariam noueritis, etiam in isto, ut ait Lucilius, 
schedio . . . et incondito experimini an idem sim 
repentinus, qui praeparatus, si qui tamen uestrum 
nondum subitaria ista nostra cognostis, quae 
scilicet audietis pari labore quo scribimus, uenia 
propensiore quam legimus. Sic enim ferme adsolet 
apud prudentes uiros esse in operibus elaboratis 
iudicatio restrictior, in rebus subitariis uenia 
prolixior. Scripta enim pensiculatis et examinatis, 
repentina autem noscitis simul et ignoscitis; nec 
iniuria: illa enim quae scripta legimus, etiam 
tacentibus uobis, talia erunt, qualia inlata sunt; 
haec uero, quae inpraesentiarum et quasi uobiscum  
par[c]ienda sunt, talia erunt, qualia uos illa fauendo 
feceritis. Quanto enim < . . . > exinde orationi modi-
ficabor < . . . > uos animaduerto libenter audire. 
Proinde in uestra manu situm est uela nostra 
sinuare, etiam mittere, ne pendula et flaccida neue 
restricta et caperrata sint. 
    At ego quod Aristippus dixit experiar, 
Aristippus ille Cyrenaicae sectae repertor, quodque 
malebat ipse, Socratis discipulus; eum quidam 
tyrannus rogauit quid illi philosophiae studium 
tam inpensum tamque diutinum profuisset; Aris-
tippus respondit: 'ut cum omnibus', inquit, 
'hominibus secure et intrepide fabularer'. 
    Verbo subito sumpta sententia est, quia 
de repentino oborta est, quasi uelut in maceria 
lapides temerario in[ter]iectu poni necesse est 
neque interiecto intrinsecus pondere neque conli-
niato pro fronte situ neque coniuentibus ad 
regulam lineis; quippe qui, structor orationis huius,  
egomet non e meo monte lapidem derectim caesum 
adferam, probe omnifariam conplanatum, laeuiter 
ex[op]timas oras ad unguem coaequatum, sed 
cuique operi adcommodem uel inaequalitate aspera 
uel laeuitate lubrica uel angulis eminula uel rotun-
ditate uolubilia, sine regulae correctione et mensu-
rae parilitate et perpendiculi sollertia. Nulla enim 
re potest esse eadem festinata simul et examinata, 
nec est quicquam omnium, quod habere possit et 
laudem diligentiae simul et gratiam celeritatis. 
    Praebui me quorundam uoluntati, qui oppido 
quam a me desiderabant[ur] ut dicerem ex tempore. 
At est hercule formido ne id mihi euenerit, quod 
coruo suo euenisse Aesopus fabulatur, id erit ne, 
dum hanc nouam laudem capto, paruam illam, 
quam ante peperi, cogar amittere. Sed de apologo 
quaeritis: non pigebit aliquid fabulari. Coruus et 
uulpes unam offulam simul uiderant eamque  
raptum festinabant pari studio, inpari celeritate, 
uulpes cursu, coruus uolatu. Igitur ales bestiam 
praeuenit et secundo flatu propassis utrimque 
pinnis praelabitur et anticipat, atque ita praeda 
simul et uictoria laetus, sublime euectus, in qua-
dam proxima quercu in summo eius cacumine 
tutus sedit. Eo quoque tamen uulpes, quia lapidem 
nequibat, dolum iecit. Namque eandem arborem 
successit, et subsistens, cum superne raptorem 
praeda ouantem uideret, laudare astu adorta est: 
'Ne ego inscita, quae cum alite Apollinis frustra 
certauerim, quippe cui iam pridem corpus tam 
concinnum est, ut neque oppido paruum neque 
nimis grande sit, sed quantum satis ad usum 
decoremque, pluma mollis, caput argutum, rostrum 
ualidum; iam ipse alis persequax, oculis perspicax, 
unguibus pertinax. Nam de colore quid dicam? 
Nam cum duo colores praestabiles forent, piceus 
et niueus, quibus inter se nox cum die differunt, 
utrumque colorem Apollo suis alitibus condonauit, 
candidum olori, nigrum coruo. Quod utinam sicuti 
cygno cantum indulsit, ita huic quoque uocem 
tribuisset, ne tam pulchra ales, quae ex omni 
auitio longe praecellit, uoce uiduata, deliciae 
facundi dei, muta uiueret et elinguis!' Id uero ubi 
coruus audit, hoc solum sibi prae ceteris deesse, 
dum uult clarissime clangere, ut ne in hoc saltem 
olori concederet, oblitus offulae, quam mordicus  
retinebat, toto rictu hiauit atque ita, quod uolatu 
pepererat, cantu amisit; enimuero uulpes, quod 
cursu amiserat, astu recuperauit. Eandem istam 
fabulam in pauca cogamus, quantum fieri potest 
cohibiliter: coruus ut se uocalem probaret, quod 
solum deesse tantae eius formae uulpes simulauerat, 
groccire adortus praedae, quam ore gestabat, 
inductricem conpotiuit. 
    Iamdudum scio quid hoc significatu flagitetis: 
ut cetera Latine materiae persequamur. Nam et 
in principio uobis diuersa tendentibus ita memini 
polliceri, ut neutra pars uestrum, nec qui Graece 
nec qui Latine petebatis, dictionis huius expertes 
abiretis. Quapropter, si ita uidetur, satis oratio 
nostra atticissauerit; tempus est in Latium demi-
grare de Graecia; nam et quaestionis huius ferme 
media tenemus, ut, quantum mea opinio est, pars 
ista posterior, prae illa Graeca quae anteuertit, 
nec argumentis sit effetior nec sententiis rarior 
nec exemplis pauperior nec oratione defectior.  