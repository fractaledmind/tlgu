
        {DE DEO SOCRATIS} 
    Plato omnem naturam rerum, quod eius ad 
animalia praecipua pertineat, trifariam diuisit 
censuitque esse summos deos. Summum, medium et 
infimum fac intellegas non modo loci disclusione 
uerum etiam naturae dignitate, quae et ipsa neque 
uno neque gemino modo sed pluribus cernitur. 
Ordiri tamen manifestius fuit a loci dispositione. 
Nam proinde ut maiestas postulabat, diis inmorta-
libus caelum dicauit, quos quidem deos caelites 
partim uisu usurpamus, alios intellectu uestigamus. 
    Ac uisu quidem cernimus 
        . . . uos, o clarissima mundi 
        lumina, labentem caelo quae ducitis annum; 
nec modo ista praecipua: diei opificem lunamque, 
solis aemulam, noctis decus, seu corniculata seu 
diuidua seu protumida seu plena sit, uaria ignium 
face, quanto longius facessat a sole, tanto largius 
conlustrata, pari incremento itineris et luminis, 
mensem suis auctibus ac dehinc paribus dispendiis 
aestimans; siue illa proprio sed perpeti candore 
pollens, ut Chaldaei arbitrantur, parte luminis 
conpos, parte altera cassa fulgoris, pro circumuer-  
sione oris discoloris multiiuga speciem sui uariat, 
seu tota proprii candoris expers, alienae lucis 
indigua, denso corpore sed leui ceu quodam speculo 
radios solis obstipi uel aduersi usurpat et, ut 
uerbis utar Lucreti, 
        notham iactat de corpore lucem; 
    utra <cum>que harum uera sententia est 
_nam hoc postea uidero_, tamen neque de luna 
neque de sole quisquam Graecus aut barbarus facile 
cunctauerit deos esse, nec modo istos, ut dixi, 
uerum etiam quinque stellas, quae uulgo uagae ab 
inperitis nuncupantur, quae tamen indeflexo et 
certo et stato cursu meatus longe ordinatissimos 
diuinis uicibus aeterno efficiunt. Varia quippe 
curriculi sui specie, sed una semper et aequabili 
pernicitate, tunc progressus, tunc uero regressus 
mirabili uicissitudine adsimulant pro situ et flexu et 
instituto circulorum, quos probe callet qui signo-
rum ortus et obitus conperit. In eodem uisibilium 
deorum numero cetera quoque sidera, qui cum 
Platone sentis, locato: 
        Arcturum p<luuiasque> Hy<adas> g<eminosque> T<riones> 
aliosque itidem radiantis deos, quibus caeli chorum 
comptum et coronatum suda tempestate uisimus, 
pictis noctibus seuera gratia, toruo decore, suspi-  
cientes in hoc perfectissimo mundi, ut ait Ennius, 
clipeo miris fulgoribus uariata caelamina. 
    Est aliud deorum genus, quod natura uisibus 
nostris denegauit, nec non tamen intellectu eos 
rimabundi contemplamur, acie mentis acrius con-
templantes. Quorum in numero sunt illi duodecim 
[numero] situ nominum in duo uersus ab Ennio 
coartati: 
        Iuno, Vesta, Minerua, Ceres, Diana, Venus, Mars, 
        Mercurius, Iouis, Neptunus, Vulcanus, Apollo 
ceterique id genus, quorum nomina quidem sunt 
nostris auribus iam diu cognita, potentiae uero 
animis coniectatae per uarias utilitates in uita 
agenda animaduersas in iis rebus, quibus eorum sin-
guli curant. 
    Ceterum profana philosophiae turba inperi-
torum, uana sanctitudinis, priua uerae rationis, 
inops religionis, inpos ueritatis, scrupulosissimo 
cultu, insolentissimo spretu deos neglegit, pars in 
superstitione, pars in contemptu timida uel tumida. 
Hos namque cunctos deos in sublimi aetheris uer-
tice locatos, ab humana contagione procul discretos 
plurimi sed non rite uenerantur, omnes sed inscie 
metuunt, pauci sed impie diffitentur. Quos deos 
Plato existimat naturas incorporalis, animalis, 
neque fine ullo neque exordio, sed prorsus ac retro 
aeuiternas, <a> corporis contagione suapte natura 
remotas, ingenio ad summam beatitudinem per-
fecto, nullius extrarii boni participatione sed ex sese  
bonas et ad omnia conpetentia sibi promptu 
facili, simplici, libero, absoluto. Quorum parentem, 
qui omnium rerum dominator atque auctor est, 
solutum ab omnibus nexibus patiendi aliquid 
gerendiue, nulla uice ad alicuius rei munia obstric-
tum, cur e[r]go nunc dicere exordiar, cum Plato 
caelesti facundia praeditus, aequiperabilia diis in-
mortalibus disserens, frequentissime praedicet hunc 
solum maiestatis incredibili quadam nimietate et 
ineffabili non posse penuria sermonis humani 
quauis oratione uel modice conprehendi, uix 
sapientibus uiris, cum se uigore animi, quantum 
licuit, a corpore remouerunt, intellectum huius 
dei, id quoque interdum, uelut in artissimis tenebris 
rapidissimo coruscamine lumen candidum inter-
micare? 
    Missum igitur hunc locum faciam, in quo non 
mihi [quidem] tantum, sed ne Platoni quidem meo 
quiuerunt ulla uerba pro amplitudine rei suppetere, 
[f]ac iam rebus mediocritatem meam [in] longe 
superantibus receptui canam tandemque orationem 
de caelo in terram deuocabo. In qua praecipuum 
animal homines sumus, quamquam plerique se 
incuria uerae disciplinae ita omnibus erroribus ac 
piacularibus deprauauerint, sceleribus inbuerint 
et prope exesa mansuetudine generis sui inmane 
efferarint, ut possit uideri nullum animal in terris 
homine postremius. Sed nunc non de errorum 
disputatione, sed de naturae distributione disse-
rimus.  
    Igitur homines ratione gaudentes, oratione 
pollentes, inmortalibus animis, moribundis mem-
bris, leuibus et anxiis mentibus, brutis et obnoxiis 
corporibus, dissimillimis moribus, similibus erro-
ribus, peruicaci audacia, pertinaci spe, casso labore, 
fortuna caduca, singillatim mortales, cunctim 
tamen uniuerso genere perpetui, uicissim suffi-
cienda prole mutabiles, uolucri tempore, tarda 
sapientia, cita morte, querula uita, terras incolunt. 
    Habetis interim bina animalia: deos ab homini-
bus plurimum differentis loci sublimitate, uitae 
perpetuitate, naturae perfectione, nullo inter se 
propinquo communicatu, cum et habitacula summa 
ab infimis tanta intercapedo fastigii dispescat et 
uiuacitas illic aeterna et indefecta sit, hic caduca 
et subsiciua, et ingenia illa ad beatitudinem subli-
mata sint, haec ad miserias infimata. Quid igitur? 
Nullone conexu natura se uinxit, sed in diuinam 
et humanam partem partitam se et interruptam 
ac ueluti debilem passa est? Nam, ut idem Plato 
ait, nullus deus miscetur hominibus, sed hoc 
praecipuum eorum sublimitatis specimen est, quod 
nulla adtrectatione nostra contaminantur. Pars 
eorum tantummodo obtutu hebeti uisuntur, ut 
sidera, de quorum adhuc et magnitudine et colori-
bus homines ambigunt, ceteri autem solo intellectu  
neque prompto noscuntur. Quod quidem mirari 
super diis inmortalibus nequaquam congruerit, 
cum alioquin et inter homines, qui fortunae 
munere opulenti elatus et usque ad regni nutabilem 
suggestum et pendulum tribunal euectus est, raro 
aditu sit, longe remotis arbitris in quibusdam 
dignitatis suae penetralibus degens. Parit enim 
conuersatio contemptum, raritas conciliat admira-
tionem. 
    Quid igitur, orator, obiecerit aliqui, post 
istam caelestem quidem sed paene inhumanam 
tuam sententiam faciam, si omnino homines a diis 
inmortalibus procul repelluntur atque ita in haec 
terrae tartara relegantur, ut omnis sit illis aduersus 
caelestes deos communio denegata nec quisquam 
eos e caelitum numero uelut pastor uel equiso uel 
busequa ceu balantium uel hinnientium uel mugien-
tium greges interuisat, qui ferocibus moderetur, 
morbidis medeatur, egenis opituletur? Nullus, 
inquis, deus humanis rebus interuenit: cui igitur 
preces allegabo? Cui uotum nuncupabo? Cui 
uictimam caedam? Quem miseris auxiliatorem, 
quem fautorem bonis, quem aduersatorem malis 
in omni uita ciebo? Quem denique, quod frequen-
tissimum est, iuri iurando arbitrum adhibebo? An 
ut Vergilianus Ascanius 
        per caput hoc iuro, per quod pater ante solebat? 
At enim, o Iule, pater tuus hoc iure iurando uti 
poterat inter Troianos stirpe cognatos et fortasse 
an inter Graecos proelio cognitos; at enim inter 
Rutulos recens cognitos si nemo huic capiti credi-
derit, quis pro te deus fidem dicet? An ut  
[se] ferocissimo Mezentio dextra et telum? Quippe 
haec sola aduenerat, quibus propugnabat: 
        dextra mihi deus et telum, quod missile libro. 
Apagesis tam cruentos deos, dextram caedibus 
fessam telumque sanguine robiginosum: utrumque 
idoneum non est, propter quod adiures, neue per 
ista iuretur, cum sit summi deorum hic honor 
proprius. Nam et ius iurandum Iouis iurandum 
dicitur, ut ait Ennius. Quid igitur censes? Iurabo 
per Iouem lapidem Romano uetustissimo ritu? 
Atque si Platonis uera sententia est, numquam se 
deum cum homine communicare, facilius me 
audierit lapis quam Iuppiter. 
    Non usque adeo_responderit enim Plato 
pro sententia sua mea uoce_non usque adeo, 
inquit, seiunctos et alienatos a nobis deos praedico, 
ut ne uota quidem nostra ad illos arbitrer peruenire. 
Neque enim illos a cura rerum humanarum, sed 
contrectatione sola remoui. Ceterum sunt quaedam 
diuinae mediae potestates inter summum aethera 
et infimas terras in isto intersitae aeÌˆris spatio, 
per quas et desideria nostra et merita ad eos com-
meant. Hos Graeci nomine daemonas nuncupant, 
inter <terricolas> caelicolasque uectores hinc 
precum inde donorum, qui ultro citro portant hinc 
petitiones inde suppetias ceu quidam utri[u]sque 
interpretes et salutigeri. Per hos eosdem, ut Plato 
in Symposio autumat, cuncta denuntiata et mago-
rum uaria miracula omnesque praesagiorum species 
reguntur. Eorum quippe de numero praediti curant  
singuli [eorum], proinde ut est cuique tributa 
prouincia, uel somniis conformandis uel extis 
fissiculandis uel praepetibus gubernandis uel osci-
nibus erudiendis uel uatibus inspirandis uel ful-
minibus iaculandis uel nubibus coruscandis 
ceterisque adeo, per quae futura dinoscimus. Quae 
cuncta caelestium uoluntate et numine et auctori-
tate, sed daemonum obsequio et opera et ministerio 
fieri arbitrandum est. 
    Horum enim munus atque opera atque cura 
est, ut Hannibali somnia orbitatem oculi commi-
n[ar]entur, Flaminio extispicia periculum cladis 
praedicant, Attio Nauio auguria miraculum cotis 
addicant; item ut nonnullis regni futuri signa 
praecurrant, ut Tarquinius Priscus aquila obum-
bretur ab apice, Seruius Tullius flamma conlumi-
netur a capite; postremo cuncta hariolorum 
praesagia, Tuscorum piacula, fulguratorum biden-
talia, carmina Sibyllarum. Quae omnia, ut dixi, 
mediae quaepiam potestates inter homines ac deos 
obeunt. Neque enim pro maiestate deum caelestium 
fuerit, ut eorum quisquam uel Hannibali somnium 
fingat uel Flaminio hostiam conruget uel Attio 
Nauio [n]auem uelificet uel Sibyllae fatiloquia 
uersificet uel Tarquinio uelit apicem rapere sed 
reddere, Seruio uero inflammare uerticem nec 
exurere. Non est operae diis superis ad haec des-
cendere: mediorum diuorum ista sortitio est, qui in 
aeÌˆris plagis terrae conterminis nec minus confini-  
bus caelo perinde uersantur, ut in quaque parte 
naturae propria animalia, in aethere uoluentia, in 
terra gradientia. 
    Nam cum quattuor sint elementa notis-
sima, ueluti quadrifariam natura magnis partibus 
disterminata, sintque propria animalia terrarum, 
<aquarum>, flammarum,_siquidem Aristoteles 
auctor est in fornacibus flagrantibus quaedam [pro-
pria] animalia, pennulis apta uolitare totumque 
aeuum suum in igni deuersari, cum eo exoriri 
cumque eo extingui,_praeterea cum totiuga 
sidera, ut iam prius dictum est, sursum in aethere, 
id est in ipso liquidissimo ignis ardore, conpareant, 
cur hoc solum quartum elementum aeÌˆris, quod 
tanto spatio intersitum est, cassum ab omnibus, 
desertum a cultoribus suis natura pateretur, quin 
in eo quoque aeÌˆria animalia gignerentur, ut in igni 
flammida, in unda fluxa, in terra glebulenta? Nam 
quidem qui aues aeÌˆri attribuet, falsum sententiae 
meritissimo dixeris, quippe [quae aues] nulla earum 
ultra Olympi uerticem sublimatur. Qui cum 
excellentissimus omnium perhibeatur, tamen alti-
tudinem perpendiculo si metiare, ut geometrae 
autumant, <decem> stadia altitudo fastigii non 
aequiperat, cum sit aeÌˆris agmen inmensum usque 
ad citimam lunae helicem, quae porro aetheris  
sursum uersus exordium est. Quid igitur tanta uis 
aeÌˆris, quae ab humillimis lunae anfractibus usque 
ad summum Olympi uerticem interiacet? Quid 
tandem? Vacabitne animalibus suis atque erit ista 
naturae pars mortua ac debilis? Immo enim si 
sedulo aduertas, ipsae quoque aues [per] terrestre 
animal, non aeÌˆrium rectius perhibeantur. Enim 
semper illis uictus omnis in terra, ibidem pabulum, 
ibidem cubile, tantum quod aeÌˆra proximum terrae 
uolitando transuerberant. Ceterum cum illis fessa 
sunt remigia pinnarum, terra ceu portus est. 
    Quod si manifestum flagitat ratio debere 
propria animalia etiam in aeÌˆre intellegi, superest 
ut, quae tandem et cuiusmodi ea sint, disseramus. 
Igitur terrena nequaquam_deuergant enim 
pondere_sed nec flammida, ne sursum uersus 
calore rapiantur. Temperanda est ergo nobis pro 
loci medietate media natura, ut ex regionis ingenio 
sit etiam cultoribus eius ingenium. Cedo igitur 
mente formemus et gignamus animo id genus cor-
porum texta, quae neque tam bruta quam terrea 
neque tam leuia quam aetheria, sed quodam modo 
utrimque seiugata uel enim utrimque commixta 
sint, siue amolita seu modificata utriusque rei 
participatione: sed facilius ex utroque quam ex 
neutro intellegentur. Habeant igitur haec daemo-
num corpora et modicum ponderis, ne ad superna 
inscendant, <et> aliquid leuitatis, ne ad inferna 
praecipitentur. 
    Quod ne uobis uidear poeÌˆtico ritu incredibilia 
confingere, dabo primum exemplum huius libratae  
medietatis: neque enim procul ab hac corporis 
subtilitate nubes concretas uidemus; quae si usque 
adeo leues forent ut ea quae omnino carent pon-
dere, numquam infra iuga, ut saepenumero animad-
uertimus, grauatae caput editi montis ceu qui-
busdam curuis torquibus coronarent. Porro si 
suapte natura spissae tam graues forent ut nulla 
illas uegetioris leuitatis admixtio subleuaret, pro-
fecto non secus quam plumbi rodus et lapis suopte 
nisu caducae terris inliderentur. Nunc enimuero 
pendulae et mobiles huc atque illuc uice nauium 
in aeÌˆris pelago uentis gubernantur, paululum 
inmutantes proximitate et longinquitate. Quippe 
si aliquo umore fecundae sunt, ueluti ad fetum 
edendum deorsus degrassantur. Atque ideo umec-
tiores humilius meant aquilo[nis] agmine, tractu 
segniore[s]; sudis uero sublimior cursus est, cum 
lanarum uelleribus similes aguntur, cano agmine, 
uolatu perniciore. Nonne audis, quid super tonitru 
Lucretius facundissime disserat? 
        principio tonitru quatiuntur caerula caeli 
        propterea quia concurrunt sublime uolantes 
        aetheriae nubes contra pugnantibus uentis. 
    Quod si nubes sublime uolitant, quibus 
omnis et exortus est terrenus et retro defluxus in 
terras, quid tandem censes daemonum corpora, 
quae sunt concretio multo tanta subtilior? Non 
enim ex hac faeculenta nubecula et umida caligine  
conglobata, sicuti nubium genus est, sed ex illo 
purissimo aeÌˆris liquido et sereno elemento coalita 
eoque nemini hominum temere uisibilia, nisi 
diuinitus speciem sui offerant, quod nulla in illis 
terrena soliditas locum luminis occuparit, quae 
nostris oculis possit obsistere, qua soliditate 
necessario offensa acies inmoretur, sed fila cor-
porum possident rara et splendida et tenuia usque 
adeo ut radios omnis nostri tuoris et raritate 
transmittant et splendore reuerberent et subti-
litate frustrentur. Hinc est illa Homerica Minerua, 
quae mediis coetibus Graium cohibendo Achilli 
interuenit. Versum Graecum, si paulisper opperia-
mini, Latine enuntiabo,_atque adeo hic sit 
inpraesentiarum: Minerua igitur, ut dixi, Achilli 
moderando iussu Iunonis aduenit: 
        soli perspicua est, aliorum nemo tuetur. 
Hinc et illa Vergiliana Iuturna, quae mediis 
milibus auxiliabunda fratri conuersatur 
        miscetque uiris neque cernitur ulli, 
prorsus quod Plautinus miles super clipeo suo 
gloriatur, 
        praestringens oculorum aciem hostibus. 
    Ac ne ceteros longius persequar, ex hoc 
ferme daemonum numero poetae solent haud-
quaquam procul a ueritate osores et amatores 
quorundam hominum deos fingere: hos prosperare 
et euehere, illos contra aduersari et adfligere; igitur 
et misereri et indignari et angi et laetari omnemque  
humani animi faciem pati, simili motu cordis et 
salo mentis ad omnes cogitationum aestus fluctuare, 
quae omnes turbelae tempestatesque procul a 
deorum caelestium tranquillitate exulant. Cuncti 
enim caelites semper eodem statu mentis aeterna 
aequabilitate potiuntur, qui numquam illis nec 
ad dolorem uersus nec ad uoluptatem finibus 
suis pellitur nec quoquam a sua perpetua secta 
ad quempiam subitum habitum demouetur nec 
alterius ui_nam nihil est deo potentius_neque 
suapte natura_nam nihil est deo perfectius. 
Porro autem qui potest uideri perfectus fuisse, 
qui a priore statu ad alium rectiorem statum 
migrat, cum praesertim nemo sponte capessat 
noua, nisi quem paenituit priorum? Non potest 
enim subsequi illa mutata ratio sine praecedentium 
infirmatione. Quapropter debet deus nullam perpeti 
uel odii uel amoris temporalem perfunctionem et 
idcirco nec indignatione nec misericordia contingi, 
nullo angore contrahi, nulla alacritate gestire, sed 
ab omnibus animi passionibus liber nec dolere 
umquam nec aliquando laetari nec aliquid repen-
tinum uelle uel nolle. 
    Sed et haec cuncta et id genus cetera dae-
monum mediocritati rite congruunt. Sunt enim 
inter nos ac deos ut loco regionis ita ingenio mentis 
intersiti, habentes communem cum superis inmor-
talitatem, cum inferis passionem. Nam proinde ut 
nos pati possunt omnia animorum placamenta uel 
incitamenta, ut et ira incitentur et misericordia  
flectantur et donis inuitentur et precibus leniantur 
et contumeliis exasperentur et honoribus mul-
ceantur aliisque omnibus ad similem nobis modum 
uarient. Quippe, ut fine conprehendam, daemones 
sunt genere animalia, ingenio rationabilia, animo 
passiua, corpore aeÌˆria, tempore aeterna. Ex his 
quinque, quae commemoraui, tria a principio 
eadem quae nobis sunt, quartum proprium, postre-
mum commune cum diis inmortalibus habent, sed 
differunt ab his passione. Quae propterea passiua 
non absurde, ut arbitror, nominaui, quod sunt 
iisdem, quibus nos, turbationibus mentis obnoxii. 
    Vnde etiam religionum diuersis obseruatio-
nibus et sacrorum uariis suppliciis fides inpertienda 
est, esse nonnullos ex hoc diuorum numero, qui 
nocturnis uel diurnis, promptis uel occultis, 
laetioribus uel tristioribus hostiis uel caerimoniis 
uel ritibus gaudeant, uti Aegyptia numina ferme 
plangoribus, Graeca plerumque choreis, barbara 
autem strepitu cymbalistarum et tympanistarum 
et choraularum. Itidem pro regionibus et cetera in 
sacris differunt longe uarietate: pomparum agmina, 
mysteriorum silentia, sacerdotum officia, sacrifi-
cantium obsequia; item deorum effigiae et exuuiae, 
templorum religiones et regiones, hostiarum cruores 
et colores. Quae omnia pro cuiusque more loci 
sollemnia et rata sunt, ut plerumque somniis et 
uaticinationibus et oraculis conperimus saepe-
numero indignata numina, si quid in sacris socordia  
uel superbia neglegatur. Cuius generis mihi exempla 
adfatim suppetunt, sed adeo celebrata et frequen-
tata sunt ut nemo ea commemorare adortus sit, 
quin multo plura omiserit quam recensuerit. 
    Idcirco supersedebo inpraesentiarum in his rebus 
orationem occupare, quae si non apud omnis 
certam fidem, at certe penes cunctos notitiam pro-
miscuam possident. Id potius praestiterit Latine 
dissertare, uarias species daemonum philosophis 
perhiberi, quo liquidius et plenius de praesagio 
Socratis deque eius amico numine cognoscatis. 
    Nam quodam significatu et animus huma-
nus etiam nunc in corpore situs daemon nuncupa-
tur: 
        . . . dine hunc ardorem m<entibus> a<ddunt, 
        Euryale, an sua cuique deus fit dira cupido?> 
Igitur et bona cupido animi bonus deus est. Vnde 
nonnulli arbitrantur, ut iam prius dictum est, 
eudaemonas dici beatos, quorum daemon bonus 
id est animus uirtute perfectus est. Eum nostra 
lingua, ut ego interpretor, haud sciam an bono, 
certe quidem meo periculo poteris Genium uocare, 
quod is deus, qui est animus sui cuique, quamquam 
sit inmortalis, tamen quodam modo cum homine 
gignitur, ut eae preces, quibus Genium et genua 
precantur, coniunctionem nostram nexumque uide-
antur mihi obtestari, corpus atque animum duobus 
nominibus conprehendentes, quorum communio 
et copulatio sumus.  
    Est et secundo significatu species daemonum 
animus humanus emeritis stipendiis uitae corpore 
suo abiurans. Hunc uetere Latina lingua reperio 
Lemurem dictitatum. Ex hisce ergo Lemuribus qui 
posterorum suorum curam sortitus placato et 
quieto numine domum possidet, Lar dicitur fami-
liaris; qui uero ob aduersa uitae merita nullis 
[bonis] sedibus incerta uagatione ceu quodam 
exilio punitur, inane terriculamentum bonis homi-
nibus, ceterum malis noxium, id genus plerique 
Laruas perhibent. Cum uero incertum est, quae 
cuique eorum sortitio euenerit, utrum Lar sit an 
Larua, nomine Manem deum nuncupant: scilicet et 
honoris gratia dei uocabulum additum est; quippe 
tantum eos deos appellant, qui ex eodem numero 
iuste ac prudenter curriculo uitae gubernato pro 
numine postea ab hominibus praediti fanis et 
caerimoniis uulgo aduertuntur, ut in Boeotia 
Amphiaraus, in Africa Mopsus, in Aegypto Osiris, 
alius alibi gentium, Aesculapius ubique. 
    Verum haec omnis distributio eorum 
daemonum fuit, qui quondam in corpore humano 
fuere. Sunt autem non posteriore numero, praes-
tantiore longe dignitate, superius aliud, augustius 
genus daemonum, qui semper a corporis conpedi-
bus et nexibus liberi certis potestatibus curant. 
Quorum e numero Somnus atque Amor diuersam  
inter se uim possident, Amor uigilandi, Somnus 
soporandi. Ex hac igitur sublimiore daemonum 
copia Plato autumat [singulis] hominibus in uita 
agenda testes et custodes singulis additos, qui 
nemini conspicui semper adsint arbitri omnium non 
modo actorum uerum etiam cogitatorum. At ubi 
uita edita remeandum est, eundem illum, qui 
nobis praeditus fuit, raptare ilico et trahere ueluti 
custodiam suam ad iudicium atque illic in causa 
dicunda adsistere, si qua commentiatur, redar-
guere, si qua uera dicat, adseuerare, prorsus 
illius testimonio ferri sententiam. Proinde uos 
omnes, qui hanc Platonis diuinam sententiam me 
interprete auscultatis, ita animos uestros ad 
quaecumque agenda uel meditanda formate, ut 
sciatis nihil homini prae istis custodibus nec intra 
animum nec foris esse secreti, quin omnia curiose 
ille participet; omnia uisitet, omnia intellegat, 
in ipsis penitissimis mentibus uice conscientiae 
deuersetur. Hic, quem dico, priuus custos, sin-
gularis praefectus, domesticus speculator, proprius 
curator, intimus cognitor, adsiduus obseruator, 
indiuiduus arbiter, inseparabilis testis, malorum 
inprobator, bonorum probator, si rite animaduer-
tatur, sedulo cognoscatur, religiose colatur, ita ut a 
Socrate iustitia et innocentia cultus est, in rebus 
incertis prospector, dubiis praemonitor, periculosis 
tutator, egenis opitulator, qui tibi queat tum 
insomniis, tum signis, tum etiam fortasse coram, 
cum usus postulat, mala auerruncare, bona pros-  
perare, humilia sublimare, nutantia fulcire, obscura 
clarare, secunda regere, aduersa corrigere. 
    Igitur mirum, si Socrates, uir adprime 
perfectus et Apollinis quoque testimonio sapiens, 
hunc deum suum cognouit et coluit, ac propterea 
eius custos_prope dicam Lar contubernio familia-
ris_cuncta et arcenda arcuit <et> praecauenda 
praecauit et praemonenda praemonuit, sicubi 
tamen interfectis sapientiae officiis non consilio 
sed praesagio indigebat, ut ubi dubitatione clau-
deret, ibi diuinatione consisteret? Multa sunt 
enim, multa de quibus etiam sapientes uiri ad 
hariolos et oracula cursitent. 
    An non apud Homerum, ut quodam ingenti 
speculo, clarius cernis haec duo distributa, seorsus 
diuinationis, seorsus sapientiae officia? Nam cum 
duo columina totius exercitus dissident, Agamem-
non regno pollens et Achilles bello potens, desidera-
turque uir facundia laudatus et peritia memoratus, 
qui Atridae superbiam sedet, Pelidae ferociam 
conpescat atque eos auctoritate aduertat, exemplis 
moneat, oratione permulceat, quis igitur tali in 
tempore me ad dicendum exor[ta]tus est? Nempe 
Pylius orator, eloquio comis, experimentis catus,  
senecta uenerabilis, cui omnes sciebant corpus 
annis hebere, animum prudentia uigere, uerba 
dulcedine adfluere. 
    Itidem cum rebus creperis et adflictis 
speculatores deligendi sunt, qui nocte intempesta 
castra hostium penetrent, nonne Vlixes cum 
Diomede deliguntur ueluti consilium et auxilium, 
mens et manus, animus et gladius? Enimuero cum 
ab Aulide desidibus et obsessis ac taedio abnuen-
tibus difficultas belli et facultas itineris et tranquil-
litas maris et clementia uentorum per fibrarum 
notas et alitum uias et serpentium escas explo-
randa est, tacent nempe mutuo duo illa sapientiae 
Graiae summa cacumina, Ithacensis et Pylius; 
Calchas autem longe praestabilis hariolari simul 
alites et altaria et arborem contemplatus est, 
actutum sua diuinatione et tempestates flexit 
et classem deduxit et decennium praedixit; non 
secus et in Troiano exercitu cum diuinatione res 
indigent, tacet ille sapiens senatus nec audet aliquid 
pronuntiare uel Hicetaon uel Lampo uel Clytius, 
sed omnes silentio auscultant aut ingrata auguria 
Heleni aut incredita uaticinia Cassandrae. 
    Ad eundem modum Socrates quoque, sicubi 
locorum aliena sapientiae officiis consultatio ingru-  
erat, ibi ui daemonis praesagiari egebat. Verum 
eius monitis sedulo oboediebat eoque erat deo suo 
longe acceptior. 
    Quod autem incepta Socratis quaepiam 
daemon ille ferme prohibitum ibat, numquam 
adhortatum, quodam modo ratio praedicta est. 
Enim Socrates, utpote uir adprime perfectus, ex 
sese ad omnia congruentia sibi officia promptus, 
nullo adhortatore umquam indigebat, at uero 
prohibitore nonnumquam, si quibus forte conatibus 
eius periculum suberat, ut monitus praecaueret, 
omitteret coepta inpraesentiarum, quae tutius uel 
postea capesseret uel alia uia adoreretur. 
    In huiuscemodi rebus [dixit] uocem quampiam 
diuinitus exortam dicebat audire_ita enim 
apud Platonem_, ne quisquam arbitretur omina 
eum uulgo loquentium captitasse. Quippe etiam 
semotis arbitris uno cum Phaedro extra pomerium 
sub quodam arboris opaco umbraculo signum illud 
adnuntium sensit, ne prius transcenderet Ilissi 
amnis modicum fluentum, quam increpitu[m] 
indignatum Amorem recinendo placasset. Cum 
praeterea, si omina obseruitaret, aliquando eorum 
nonnulla etiam hortamenta haberet, ut uidemus 
plerisque usu euenire, qui nimia ominum super-  
stitione non suopte corde sed alterius uerbo 
reguntur ac per angiporta reptantes consilia ex 
alienis uocibus conligunt et, ut ita dixerim, non 
animo sed auribus cogitant. 
    Verum enimuero, ut ista sunt, certe 
quidem ominum harioli uocem audiunt saepe-
numero auribus suis usurpatam, de qua nihil 
cunctentur [de qua sciunt] ex ore humano pro-
fectam. At enim Socrates non uocem sibi sed 
'uocem quampiam' dixit oblatam, quo addita-
mento profecto intellegas non usitatam uocem nec 
humanam significari. Quae si foret, frustra 'quae-
piam', quin potius aut 'uox' aut certe 'cuiuspiam 
uox' diceretur, ut ait illa Terentiana meretrix: 
        audire uocem uisa sum modo militis. 
Qui uero uocem <quampiam> dicat audisse, aut 
nescit unde ea exorta sit, aut in ipsa aliquid addu-
bitat, aut eam quiddam insolitum et arcanum 
demonstrat habuisse, ita ut Socrates eam, quam 
sibi [ac] diuinitus editam tempestiue accid<ere 
dic>ebat. Quod equidem arbitror non modo auri-
bus eum uerum etiam oculis signa daemonis sui 
usurpasse. Nam frequentius non [prae]uocem sed 
signum diuinum sibi oblatum prae se ferebat. Id 
signum potest et ipsius daemonis species fuisse, 
quam solus Socrates cerneret, ita ut Homericus 
Achilles Mineruam. Credo plerosque uestrum hoc, 
quod commodum dixi, cunctantius credere et 
inpendio mirari formam daemonis Socrati uisita-  
tam. At enim [secundum] Pythagoricos <contra> 
mirari oppido solitos, si quis se negaret umquam 
uidisse daemonem, satis, ut reor, idoneus auctor est 
Aristoteles. Quod si cuiuis potest euenire facultas 
contemplandi diuinam effigiem, cur non adprime 
potuerit Socrati optingere, quem cuiuis amplissimo 
numini sapientiae dignitas coaequarat? Nihil est 
enim deo similius et gratius quam uir animo 
perfecte bonus, qui hominibus ceteris antecellit, 
quam ipse a diis inmortalibus distat. 
    Quin potius nos quoque Socratis exemplo 
et commemoratione erigimur ac nos secundo 
studio philosophiae pari similitudini numinum 
cauentes permittimus? De quo quidem nescio qua 
ratione detrahimur. Et nihil aeque miror quam, 
cum omnes et cupiant optime uiuere et sciant 
non alia re quam animo uiui nec fieri posse quin, 
ut optime uiuas, animus colendus sit, tamen ani-
mum suum non colant. At si quis uelit acriter 
cernere, oculi curandi sunt, quibus cernitur; si 
uelis perniciter currere, pedes curandi sunt, quibus 
curritur; itidem si pugillare ualde uelis, brachia 
uegetanda sunt, quibus pugillatur. Similiter in 
omnibus ceteris membris sua cuique cura pro 
studio est. Quod cum omnes facile perspiciant, 
nequeo satis mecum reputare et proinde, ut res 
est, admirari cur non etiam animum suum ratione 
excolant. Quae quidem ratio uiuendi omnibus 
aeque necessaria est, non ratio pingendi nec ratio  
psallendi, quas quiuis bonus uir sine ulla animi 
uituperatione, sine turpitudine, sine rubore con-
tempserit. Nescio ut Ismenias tibiis canere, sed non 
pudet me tibicinem non esse; nescio ut Apelles 
coloribus pingere, sed non pudet me non esse 
significem; itidem in ceteris artibus, ne omnis 
persequar, licet tibi nescire nec pudeat. 
    Enimuero dic, sodes: 'nescio bene 
uiuere, ut Socrates, ut Plato, ut Pythagoras 
uixerunt, nec pudet me nescire bene uiuere'; 
numquam hoc dicere audebis. Sed cumprimis 
mirandum est, quod ea, quae minime uideri 
uolunt nescire, discere tamen neglegunt et eiusdem 
artis disciplinam simul et ignorantiam detrectant. 
Igitur cotidiana eorum aera dispungas: inuenias in 
rationibus multa prodige profusa et in semet nihil, 
in sui dico daemonis cultum, qui cultus non aliud 
quam philosophiae sacramentum est. Plane quidem 
uillas opipare extruunt et domos ditissime exornant 
et familias numerosissime conparant. Sed in istis 
omnibus tanta adfluentia rerum nihil est praeter-
quam ipse dominus pudendum; nec iniuria: 
cumulata enim habent, quae sedulo percolunt, ipsi 
autem horridi, indocti incultique circumeunt. 
Igitur illa spectes, in quae patrimonia sua profu-
derunt: amoenissima et extructissima et ornatis-
sima deprehendas, uillas aemulas urbium conditas, 
domus uice templorum exornatas, familias nume-
rosissimas et calamistratas, opiparam supellectilem, 
omnia adfluentia, omnia opulentia, omnia ornata 
praeter ipsum dominum, qui solus Tantali uice 
in suis diuitiis inops, egens, pauper non quidem  
fluentum illud fugitiuum captat et fallacis undae 
sitit, sed uerae beatitudinis, id est secundae uitae et 
prudentiae fortunatissimae, esurit et sitit. Quippe 
non intellegit aeque diuites spectari debere ut equos 
mercamur. 
    Neque enim in emendis equis phaleras 
consideramus et baltei polimina inspicimus et 
ornatissimae ceruicis diuitias contemplamur, si ex 
auro et argento et gemmis monilia uariegata 
dependent, si plena artis ornamenta capiti et collo 
circumiacent, si frena caelata, si ephippia fucata, 
si cingula aurata sunt. Sed istis omnibus exuuiis 
amolitis equum ipsum nudum et solum corpus eius 
et animum contemplamur, ut sit et ad speciem 
honestus et ad cursuram uegetus et ad uecturam 
ualidus: iam primum in corpore si sit 
        argutum caput, breuis aluus obesaque terga 
        luxuriatque toris animosum pectus honesti; 
praeterea si duplex agitur per lumbos spina: uolo 
enim non modo perniciter uerum etiam molliter 
peruehat. 
    Similiter igitur et in hominibus contemplandis 
noli illa aliena aestimare, sed ipsum hominem 
penitus considera, ipsum ut meum Socratem 
pauperem specta. Aliena autem uoco, quae parentes 
pepererunt et quae fortuna largita est. Quorum 
nihil laudibus Socratis mei admisceo, nullam 
generositatem, nullam prosapiam, nullos longos  
natales, nullas inuidiosas diuitias. Haec enim 
cuncta, ut dico, aliena sunt. Sat Porthaonio gloriae 
est, qui talis fuit, ut eius nepotem non puderet. 
Igitur omnia similiter aliena numeres licebit; 
'generosus est': parentes laudas. 'Diues est': non 
credo fortunae. <Nec> magis ista adnumero: 
'ualidus est': aegritudine fatigabitur. 'Pernix 
est': stabit in senectute. 'Formosus est': 
expecta paulisper et non erit. 'At enim bonis 
artibus doctus et adprime est eruditus et, quantum 
licet homini, sapiens et boni consultus': tandem 
aliquando ipsum uirum laudas. Hoc enim nec a 
patre hereditarium est nec <a> casu pendulum 
nec a suffragio anniculum nec a corpore caducum 
nec ab aetate mutabile. Haec omnia meus Socrates 
habuit et ideo cetera habere contempsit. 
    Quin igitur et tu ad studium sapientiae 
accingeris uel properas saltem, ut nihil alienum in 
laudibus tuis audias, sed ut, qui te uolet nobili-
tare, aeque laudet, ut Accius Ulixen laudauit in 
Philocteta suo, in eius tragoediae principio: 
        inclite, parua prodite patria, 
        nomine celebri claroque potens 
        pectore, Achiuis classibus auctor, 
        grauis Dardaniis gentibus ultor, 
        LaeÌˆrtiade?  
Nouissime patrem memorat. Ceterum omnes laudes 
eius uiri audisti: nihil inde nec LaeÌˆrtes sibi nec 
Anticlia nec Arcisius uindicat: [nec] tota, ut uides, 
laudis huius propria Vlixi possessio est. Nec aliud 
te in eodem Vlixe Homerus docet, qui semper ei 
comitem uoluit esse prudentiam, quam poeÌˆtico 
ritu Mineruam nuncupauit. Igitur hac eadem 
comite omnia horrenda subiit, omnia aduersa 
superauit. Quippe ea adiutrice Cyclopis specus 
introiit, sed egressus est; Solis boues uidit, sed 
abstinuit; ad inferos demeauit et ascendit; eadem 
sapientia comite Scyllam praeternauigauit nec 
ereptus est; Charybdi consaeptus est nec retentus 
est; Circae peculum bibit nec mutatus est; ad 
Lotophagos accessit nec remansit; Sirenas audiit 
nec accessit.  