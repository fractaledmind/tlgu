
[9969]  [001]  []  [VitIuv]

        {VITA IVVENALIS} 
    D. Iunius Iuuenalis, libertini locupletis incertum est filius 
an alumnus, ad mediam fere aetatem declamauit animi 
magis causa quam quod se scholae aut foro praepararet. 
deinde paucorum uersuum satura non absurde composita in 
Paridem pantomimum poetamque eius semenstribus militio-
lis tumentem genus scripturae industriose excoluit; et tamen 
diu ne modico quidem auditorio quicquam committere ausus 
est. mox magna frequentia tantoque successu bis ac ter 
auditus est, ut ea quoque quae prima fecerat inferciret nouis 
scriptis: 
        quod non dant proceres, dabit histrio. tu Camerinos 
        et Bareas, tu nobilium magna atria curas? 
        praefectos Pelopea facit, Philomela tribunos. 
erat tum in deliciis aulae histrio multique fautorum eius 
cottidie prouehebantur. uenit ergo Iuuenalis in suspicionem, 
quasi tempora figurate notasset, ac statim per honorem 
militiae quamquam octogenarius urbe summotus est missus-
que ad praefecturam cohortis in extremam partem Aegypti 
tendentis. id supplicii genus placuit, ut leui atque ioculari 
delicto par esset. uerum intra breuissimum tempus angore et 
taedio periit. 