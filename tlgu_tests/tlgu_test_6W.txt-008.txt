
        {DE MVNDO} 
    Consideranti mihi et diligentius intuenti, et 
saepe alias, Faustine fili, uirtutis indagatrix expul-
trixque uitiorum, diuinarum particeps rerum phi-
losophia uidebatur, et nunc maxime, cum naturae 
interpretationem et remotarum ab oculis rerum 
inuestigationem sibi uindicet. Nam cum ceteri 
magnitudine rei territi, eiusmodi laborem arduum 
et profundum existimarent, sola philosophia suum 
non despexit ingenium, nec indignam se existi-
mauit, cui diuinarum et humanarum rerum 
disc[r]eptatio deferatur; sed concinere [accidere] 
tam bonas artes et eiusmodi operam cum ingenui-
tate professionis suae credidit, et congruere istius 
modi curam talibus studiis et moribus. Nam cum 
mundum homines eiusque penetralia corpore adire 
non possent, ut terreno domicilio <relicto> illas 
regiones inspicerent, philosophiam ducem nancti 
eiusque inuentis inbuti, animo peregrinari ausi  
sunt per caeli plagas, his itineribus quae explora-
tione acuminis sui peruia sapientiae solis cogitatio-
nibus uiderant, ut, cum ipsius interualli condicione 
a mundi uicinia natura nos secretos esse uoluisset, 
inmensitati tamen eius uolucrique curriculo cogi-
tationum nostrarum nos pernicitas intimaret; 
facillimeque ea, de quibus origo eius est, anima 
diuinis suis oculis aspexit, agnouit, aliis etiam 
eius scientiam tradidit, ueluti prophetae quidam 
deorum maiestate conpleti effantur ceteris, quae 
diuino beneficio soli uident. Quare et eos, qui unius 
loci ingenia nobis qualitatesque describunt, aut 
moenia urbis aut alicuius amnis fluenta aut 
amoenitates et magnitudines montium, alia multa 
descripta ab aliis, plerique studiose legunt: Nysae 
iuga et penetralia Coryci, et Olympi sacra, et Ossae 
ardua, alia huiuscemodi sola dumtaxat et singula 
extollunt. Quorum me miseret, cum tanto opere 
nec magnis et oppido paucis inexplebili admira-
tione capiuntur. Hoc illis euenire adeo non est 
mirabile, cum nihil maius suspexerint neque 
ad aliquid intenderint, quod maiore diligentia 
contemplandum esset. Ceterum si terrarum orbem 
omnemque mundum contemplari pariter aliquando 
potuissent, minus exiguas eius et singulas partes 
dignas laudibus credidissent, quibus esset uni-
uersitas conprehensa. Quare nos Aristotelen 
prudentissimum et doctissimum philosophorum 
et Theophrastum auctorem secuti, quantum pos-
sumus cogitatione contingere, dicemus de omni 
hac caelesti ratione, naturasque <et> officia 
conplexi et cur et quemadmodum moueantur 
explicabimus.  
    Mundus omnis societate caeli et terrae 
constat et eorum natura quae utriusque sunt; 
uel sic: mundus est ornata ordinatio dei munere, 
deorum recta custodia. Cuius cardinem_sic 
enim dixerim κέντρον_robustum et inmobilem 
genetrix atque altrix animantium omnium habet 
tellus, supernis omnibus, ut uideri potest, aeris 
liquiditate ad modum tegminis saeptis et opertis. 
Vltra deorum domus est, quod caelum uocamus: 
quod quidem diuinis corporibus onustum uidemus, 
pulcherrimis ignibus et perlucidis solis et lunae 
reliquorumque siderum, cum quibus fertur per 
orbem dierum noctiumque curriculis, agens et stel-
larum choros intermino lapsu, finem nulla aeui 
defectione factura. Sed cum omne caelum ita 
reuoluatur ut sphaera, eam tamen radicibus 
oportet teneri, quas diuina machinatio uerticibus 
adfixit, ut in tornando artifex solet forcipe 
materiam conprehensam reciproco uolumine rotun-
dare; eos polos dicimus, a quibus, ueluti a 
cardinibus, directio quaedam profecta axis est 
dictus, diuisor et disterminator mundi, orbem 
terrae in medietate constituens. Verum hi uertices, 
quos inmobiles diximus, ita sunt ut supra caput 
alter adpareat ex parte boreae, qui septemtrionalis 
uocatur; alter antarcticus humo tegitur, umidus 
et austrinis uaporibus mollis. Sed caelum ipsum 
stellaeque caeligenae omnisque siderea conpago 
aether[a] uocatur, non, ut quidam putant, quod 
ignitus sit et incensus, sed quod cursibus rapidis  
semper rotetur, elementum non unum ex quattuor 
quae nota sunt cunctis, sed longe aliud, numero 
quintum, primum ordine, genere diuinum et 
inuiolabile. 
    Iam astrorum innumerabilis multitudo par-
tim labitur cum orbis inerrantis regione, quam 
circulus ambit signifer, obliqua conplexione cir-
cumdatus, et signis XII inluminatus, partim 
errantibus stellis, quae neque priorum motus 
habent neque sane inter se similes et aequales, sed 
adfixae diuersis globis inordinatum, ut sic dixerim, 
ordinem seruant; aliaeque ultra sunt, aliae citra. 
Stellae, quae propter naturam eiusmodi nullis 
creduntur erroribus uagae, et infinitos numero 
greges ducunt et simplex aetheris dorsum alma et 
sacrata amoenitate lucis coronant. Septem uero 
deorum nominibus inlustres, totidem orbibus adfi-
xae sunt et gradatim sibimet superlatae, ut superior 
inferiore sit maior, ac uicissim mutuis adhaesioni-
bus nexae conplexu illius orbis, qui inerrabilis 
dicitur, continentur. Hic Phaenonis globus, quem 
appellamus Saturnum; post quem Phaethontis 
secundus est, quem Iouem dicimus: et loco tertio 
Pyrois, quam multi Herculis, plures Martis stellam 
uocant. Hanc sequitur Stilbon, cui quidam 
Apollinis, ceteri Mercuri nomen dederunt. Quintus 
Phosphorus, Iunonia, immo Veneris stella censetur. 
Deinde lolis est orbis et ultima omnium luna, 
altitudinis aethereae principia disterminans, quae  
diuinas et inmortales uiuacitates ignium pascens, 
ordinatis ac semper aequalibus inuectionibus solui-
tur atque reparatur. 
    Post eam uero partem, quae sancti aetheris 
finibus coercetur, cuius mensa pensaque distinctio 
est et natura inmutabilis, regio est mortalis ac iam 
paene terrena, cuius primae sunt partes tenuiores 
et uaporatae, quippe cum finitimis aetheris adtin-
gantur ardoribus, quantum maximis parua et 
quantum rapidis possunt pigriora contingi. Sed 
ex ea parte, quae curriculis finitimi inuritur solis, 
se iaculari atque emicare et scintillare flammae 
quaedam ostensae oculis nostris uidentur, quas 
Graeci cometas et docidas et bothynos appellant 
quasque labi et fluere frequenter uidemus, lucere 
<facile> faciliusque restingui. Exin inferioris 
aeris qualitas turbidior infunditur, cui permixtus 
est glacialis rigor; sed superioris uicinia claritatis 
et propinqui caloris adflatu nitescit ac sinceriore 
interdum luce uestitur. Huius saepe mutabilis 
conuertitur species, cum sit natura uitiabili: et 
in nubes cogitur et reciprocis flabris aperitur et 
nimbis vehementibus rumpitur, niuibus etiam 
et glacie inhorrescit et praecipiti grandine desuper 
uerberatur; turbinum flatibus typhonumque con-
flictu fit procellosa, sed telis fulminum et missilium 
caelestium iaculis ignescit. 
    Aeri terra coniungitur eaque in se suscipit 
maria. Haec frequentatur animantibus, haec silua-
rum uiriditate uestitur, haec fontium perennitate  
recreatur, haec fluminum frigidos lapsus nunc 
erroribus terrenis uehit, modo profundo in mari 
confundit; eadem infinitis coloribus floret, altitu-
dine montium, camporum aequore, nemorum 
opacitate uariatur, sinuosis inflexa litoribus, dis-
tincta insulis, uillulis urbibusque conlucens, quas 
sapiens genus, homo communibus usibus fabricatur. 
Nec sum nescius, plerosque huius operis auctores 
terrarum orbem ita diuisisse: partem eius insulas 
esse, partem uero continentem uocauere, nescii 
omnem hanc terrenam inmensitatem Atlantici 
maris ambitu coerceri insulamque hanc unam esse 
cum insulis suis omnibus. Nam similes huic alias 
<maiores> et alias minores circumfundit Oceanus, 
quae tamen merito uidentur ignotae, cum ne hanc 
quidem, cuius cultores sumus, omnem peragrare 
possimus. Nam sicut hae insulae interfluuntur, 
quae sunt in nostro mari, ita illae in uniuerso salo 
fretis latioribus ambiuntur. 
    Elementorum inter se mutui nexus artis 
adfinitatibus inplicantur, et quinque coniuges 
copulae his ordinatae uicibus adtinentur, ut 
adhaereant et grauioribus leuiora: aquam in se 
habet tellus aut aqua, ut alii putant, uehit terram; 
aer ex aqua gignitur, ignis aeria densitate conflatur; 
aether uicissim ignesque illi inmortalis dei uiua-
citate flammantur. Huius diuini ignis origine 
incensi per totius mundi conuexa inlustribus faci-
bus ignescunt. Superna quapropter dii superi sedes 
habent, infima ceterorum animantium terrena 
possident genera, per quae serpunt et erumpunt  
et scatent flumina, fontes et maria, quae meatus et 
lacunas et origines habent in gremio terrarum. 
    Ipsarum uero insularum, quae sunt in nostro 
mari, digna memoratu Trinacria est, Euboea, 
Cypros, <Cyrnos> atque Sardinia, Creta, Pelo-
ponnesos, Lesbos: minores autem aliae, ut naeuuli 
quidam, per apertas ponti sunt sparsae regiones, 
aliae Cyclades dictae, quae frequentioribus molibus 
adluuntur. 
    Maria maiora sunt Oceanus et Atlanticum, 
quibus orbis nostri terminantur anfractus. Sed 
occiduarum partium mare per angustias oris 
artatum in artissimos sinus funditur et rursus a 
Columnis Herculis refusum, in inmensam latitu-
dinem panditur, saepiusque coëuntibus terris, 
ueluti quibusdam fretorum ceruicibus, premitur 
et idem rursus cedentibus est terris inmensum. 
Primum igitur a Columnis nauigantibus dextrum 
latus duobus sinibus maximis cingitur, quorum 
primus duas Syrtes habet, alter inparibus quidem 
sinuatur figuris, sed in maxima diuisus est maria, 
quorum unum Gallicum dicitur, alterum Africum, 
quod quidem Aristoteles Sardiniense maluit dicere, 
tertium Adriaticum pelagus. His iungitur Siculum 
et post Creticum, eo indiscretis finibus Pamphy-
lium, Assyrium, Aegyptium. Sed ante Aegaea 
<et> Myrtoa sunt maria. His sane uicinus est 
Pontus, sinus amplissimus maris nostri, cuius  
extremus recessus in Maeotim senescit; ex Helles-
ponti fonte concipitur uestibulumque eius Pro-
ponti[u]s uocatur. Ab ortu solis Oceanus est, 
Indicum et Persicum mare conferens. Hinc pates-
cunt finitima Rubri maris, quae per angustas 
longinquasque faucis in Hyrcanium et Caspium 
flectuntur sinus, ultraque profundae uastitatis esse 
maria creduntur. Deinde paulatim Scythicum et 
Hibernium freta, et rursum mare, per quod 
Gallicum <sinum> atque Gaditanas Columnas 
circumuectus Oceanus orbis nostri metas includit. 
    Sed in altera parte orbis iacent insularum 
aggeres maximarum, Britanniae duae, et Labeon 
et Hibernia, <iis> quas supra diximus [esse] 
maiores. Verum hae in Celtarum finibus sitae. 
Sunt minores uero ultra Indos, Probane atque 
Loxe. Multaeque aliae, orbis ad modum sparsae, 
hanc nostram insulam (id est hunc terrarum 
orbem), quam maximam diximus, ornamentis suis 
pingunt et continuatione ut quibusdam sertis 
coronant. At enim huius terrae, quam nos colimus, 
latitudo XL, prolixitas LXX <milia> stadiorum 
tenet. Sed in diuisione terrarum orbis Asiam 
et Europam et cum his uel, sicut plures, praeterea 
Africam accepimus. Europa ab Herculis columnis 
usque Ponticum et Hyrcanium mare ac flumen  
Tanain fines habet, Asia ab isdem angustiis 
Pontici maris usque ad alias angustias, quae inter 
Arabicum sinum et interioris ambitum pelagi 
iacent, constringiturque Oceani cingulo et socie-
tate nostri maris. Sed alii alio modo, ut quidam 
ab exordio Tanais ad ora Nili Asiae terminos 
metiuntur. Africam uero ab isthmo Rubri maris 
uel ab ipsis fontibus Nili oriri putandum eiusque 
in Gaditanis locis fines esse. Sed ipsam Aegyptum 
plerique Asiae, plures Africae adiungunt, ut 
insularum situs sunt qui cum finitimis locis 
conprehendunt et sunt qui in alia diuisione eas 
habendas putant. De mari satis dictum. 
    Terreni uero casus ita se habent. Exhala-
tiones duas physici esse dicunt: tenues et fre-
quentes uixque uisibilis ad superiora minari ex 
gremio telluris, nebularum agmina halitu amnium 
fontiumque constare, matutinis temporibus cras-
siora. Harum altera arida est atque <fumo> 
consimilis, quae terrenis eructationibus surgit, 
altera umida et egelida; hanc ex fluentis superioris 
uaporis natura ad se trahit; et ex hac quidem 
nebulae, rores, pruinae, nubila et imbres, nix 
atque grando generantur; de illa superiore, quam 
diximus siccam, uenti, animae atque flamina et 
fulmina atque aliae ignitorum telorum gignuntur 
plurimae species. Nebula constat aut ex ortu 
nubeculae aut ex eius reliquiis; est autem exhalatio 
uaporata et umore uiduata, aere crassior, nube  
subtilior, cui serenitas abolitionem infert. Nec 
aliud est serenitas, quam aer purgatus caligine et 
perspicue sincerus. Ros uero nocturnus umor est, 
quem tenuiter serenitas spargit. 
    Glaciem dicimus umorem sereno rigore 
concretum. Huic est pruina consimilis, si mollitia 
roris matutinis frigoribus incanuit. Ergo aer actus 
in nubem nubilum denset et ea crassitudo aquarum 
fetu grauidatur. Imber exprimitur, cum inter se 
urguentur nubium densitates; totque diuersita-
tibus pluuiae cadunt, quot modis aer nubili 
condicionibus cogitur. Raritas enim nubium stilli-
cidia dispergit, quae concretae uehementius effun-
dunt agmina largiora et eas aquas, quas imbres 
uocamus, a quibus hoc differunt nimbi, quod 
<imber> pluuia iugis est, nimbus autem quanto 
repentinus est, tanto uehementior, et quanto 
inprouisior praecipitatio eius est, tanto breuiore 
casu restringitur. Niues autem colligi iactatione 
densarum nubium constat; nam priusquam in 
aquam defluant, fractae ac discissae spumas 
agitationibus suis faciunt et mox gelatus umor 
rigore frigoris inhorrescit. Haec <cum>, uictis 
nubibus, crebrior ad terram uenit, eam nos 
tempestatem ningorem uocamus. Grandinare uero 
tunc dicimus, cum aqua nubem lapidoso pondere 
et festinante perrumpit eademque ui et ad pernici-  
tatem incitata et, cedente aeris molli liquore, 
praecipitata[m] indignatione uehementi humum 
uerberat. 
    Haec sat erit de iis quae udis elementis 
aquosisque contingunt. Verum aliae sunt passiones, 
cum inpulsu frigidioris aeris uenti generantur. 
Nec enim aliud est nisi multum et uehemens in 
unum coacti aeris flumen. Hunc spiritum dicimus, 
licet spiritus ille etiam nominetur, qui animalia 
extrinsecus omnia [uitalia] tractus sui uitali et 
fecunda ope uegetat. Siccos et superioris mundi 
flatus uentos nominamus, auras uero umidos 
spiritus. Sed uentorum binae sunt species. Qui 
facti e telluris halitu constant, terrigenae nun-
cupantur; at illi qui excutiuntur e sinibus ἐγκολπίαι 
graece sunt nominati. Consimiles his haberi oportet 
eos qui de fluminibus, lacubus et stagnis uel ruptis 
nubibus per aperta caeli manare adsolent, rur-
sumque in crassam nubium speciem conglobantur, 
uel cum imber effusus conciet flabra, quae ἐξυδρίαι 
Atticorum lingua uocitantur. 
    Nunc nomina exsequemur regionesque uen-
torum. Euros oriens, boreas septemtrio, occidens 
zephyros, austros medius dies mittit. Hos quattuor 
uentos alii plures interfl[u]ant. Nam quamuis eurus  
sit uentus orientis, idem tamen aparctias accipit[ur] 
nomen, cum eum oriens aestiuus effundit; apeliotes 
autem uocatur, cum aequidianis exortibus pro-
creatur; eurus est, quando hiemalis ortus portis 
emittitur. Zephyrus uero, quem Romana lingua 
fauonium nouit, hic cum de aestiuis occiduis parti-
bus surgit, iapygis nomine cieri solet; at ille qui 
propior est aequinoctiali plagae * * * [notus] et 
aquilo, qui VII stellarum regione generatur, et huic 
uicinus est aparctias; hic [propior est] * * * ad 
diem medium. Thrascias et argestes sunt indidem 
flantes. Austrorum in nominibus illa est obseruata 
diuersitas: namque cum de abscondito polo flatus 
adueniunt, notus est, euronotus ille qui inter 
notum atque eurum medius effringit, ex alio latere 
libonotus ex duobus unum facit. 
    Excursores uenti habentur, qui directo 
spiritu proflant; flabris reciprocis caecias putatur 
esse. Et quidam hiemales habentur, ut noti; 
etesiae frequentiores sunt aestate, animis septem-
trionis ac zephyri temperatis. Veris ornithiae uenti 
appellantur, aquilonum genus ex aere prosati,  
minore nisu, nec iugi perseuerantia spiritus 
perferentes. At enim procellosus flatus cataegis 
dicitur, quem praefractum possumus dicere, uentus 
qui, de superiore caeli parte submissus, inferiora 
repentinis inpulsibus quatiat. Turbo autem dicitur, 
qui repentinis flabris prosilit atque uniuersa 
perturbat. Vertex ille est uel, uti dicitur, pinea[s], 
cum torquetur humus arida et ab infimo erigitur 
ad summum. Anaphysemata Graeci uocant eos 
spiritus, qui de fundo uel hiatibus terrae explosi 
ad superna minari solent. Hi cum maiore ui torti 
sunt, fit procella terrestris; a Graecis prester 
nomen accepit. Sed cum tormentum illud ire pergit 
densasque et [t]umidas nubes prae se agit coac-
tasque collidit, fit sonitus et intonat caelum, non 
secus ac si commotum uentis mare cum ingenti 
fragore undas litoribus inpingat. 
    At Fauorinus, non ignobilis sapiens, haec 
de uentis refert: quattuor mundi plagas inparem 
numerum habere uentorum, eo quod ortus et 
occasus mutentur terna uice cum solis accessu, 
meridies et arctos isdem semper regionibus sint 
notatae. Ortus quippe accepimus aequinoctialem 
et solstitialem <et> brumalem, quibus occasus 
redduntur eadem interuallorum ratione conuersa[e]. 
Eurus igitur aequinoctialis orientis est uentus nec  
inuenusta nominis eius fictio est, qui sit ἀπὸ τῆς 
ἑῴας ῥέων. Idem ἀφηλιώτης a Graecis, subsolanus 
a nostris solet dici. Sed qui ab aestiua et solsti-
tiali[s] orientis meta uenit, βορέας graece, latine 
aquilo nominatur; hunc αἰθρηγενέτην, quod sit 
alias serenus, Homerus ait; βορέαν uero ἀπὸ τῆς 
βοῆς quod non sine clamore soleat intonare. Ter-
tium uentum, qui ab oriente hiberno uenit, Graeci 
εὐρόνοτον uocant. Item occidui sunt tres: caurus, 
qui graece ἀργέστης uocatur, is est aduersus 
aquiloni; item fauonius, ζέφυρος, euro contrarius; 
tertius africus, λίψ, uulturno reflat. Meridies uero, 
quoniam eadem semper regione signatur, uno 
austro, id est νότῳ, flatur * * * et is septemtrio 
habet cognomentum, qui tamen graeca lingua 
ἀπαρκτίας dictus est. 
    Horum nomina plerique commutant de 
loco uel similitudine aliqua, ut Galli circium 
appellant a turbine eius et uertice, Apuli iapyga 
uentum ex Iapygiae sinu, id est ex ipso Gargano 
uenientem. Hunc caurum esse manifestum; nam 
et ex occiduo uenit et Vergilius eius sic meminit:  
        <Illam inter caedes pallentem morte futura 
        Fecerat Ignipotens undis et iapyge ferri>. 
<Est> etiam caecias uentus quem Aristoteles 
ait ad se trahere nubes et est adagium de eo tale: 
        ἕλκων ἐφ' αὑτὸν ὥστε καικίας νέφος. 
    Sunt etesiae et prodromi spirantes ex omni 
parte eo tempore aestatis, quo[d de] Canis oritur. 
Cato autem in libris Originum non circium, sed 
cercium dicit. Is uentus cercius, cum loquare, 
buccam inplet, armatum hominem, plaustrum 
oneratum percellit. 
    Nunc de nubium praestigiis referam. 
Quando illa perfracta nubecula patefecerit caelum, 
ignescunt penetrabiles spiritus, emicatque lux 
clara; hoc dicitur coruscare. Et ordine quidem 
tonare prius oportet, postea coruscare. Quippe 
ubi nubes adflictrix <ignem>, ut ignifera saxa 
adtrita inter se, dat, obtutus uelocius inlustriora 
contingit, auditus, dum ad aures uenit, seriore sensu 
concipitur; ita prius coruscare caelum creditur 
et mox tonare; tum quod ignes, pernicitate sui 
claricantes, dicto citius nostrae uisioni conuibrant, 
sonus, aere uerberato, alterius indicio sentitur. 
Flamma uero illa, quam nubium adflictus excussit, 
si robustiore fuerit incendio, inpetu deuehitur in  
terras et fulminis habet nomen atque formidinem. 
Presteras uero nominamus, cum flammarum in 
illis minus fuerit. Sed si ignitum non erit fulmen, 
typhon uocatur. Sceptos generale omnibus quae 
e nubibus cadunt nomen est. 
    Atque, ut breuiter conprehendam cuncta 
generis eiusdem, eorum, quae eiusmodi praestigias 
humanis inferunt oculis, alia sunt quae speciem 
tantum spectaculi pariunt, alia quae nihil ab eo 
quod ostenderint mentiuntur. Fallunt imagine 
irides et arcus et talia; uere uidentur cometae, 
fulgores et similia pleraque. Irin, uulgo arcum, esse 
aiunt, quando imago solis uel imago lunae umidam 
et cauam nubem densamque ad instar speculi colo-
rat et medietatem orbis eius secat. Rhabdos autem 
generis eiusdem ad uirgae rigorem perlongum colo-
rata nubecula dicitur. Alysis est catena quaedam 
luminis clarioris, per solis ambitum in se reuertens. 
Hanc et irida illud interest, quod iris multicolora 
est et semicirculo figurata proculque a sole atque 
luna, catena clarior est, astrumque ambit orbe inco-
lumi, corona non discolora. Selas autem Graeci 
uocant incensi aeris lucem; horum pleraque iaculari 
credas [alia labi], stare alia. Iaculatio igitur tunc 
fieri putatur, cum aeris meatu atque inpulsu 
generatus ignis celeritate sua <adlabitur> cur-
sumque rapidae festinationis ostendit. Statiua lux  
est, quam sterigmon illi uocant, sine cursu iugis 
et prolixa lux, stellaeque fluor et ignitus liquor, 
qui, cum latius panditur, cometes uocatur. Sed 
plerumque luces istae repentino ortae statim 
occidunt; <aliae> autem, ut se ostenderint, 
aliquantisper manent. Et sunt multa eiusmodi 
imaginum genera, quas Graeci faces et docidas et 
pithos et bothynos ad eorum similitudines, unde 
dicta sunt, nominant; et quaedam uespertina 
<uel matutina> sunt notiora; perrara de septem-
trione uel meridie uideas; nihil horum quippe loci 
uel temporis in nascendo fidem potuit obtin[g]ere. 
    De aere tantum habuimus, quod dice-
remus. Sed non aquarum modo tellus in se 
fontis habet, uerum spiritu et igni fecunda est. 
Nam quibusdam sub terris occulti sunt spiritus 
et flant incendia indidem <et> suspirant, ut 
Liparae, ut Aetna, ut Vesuuius etiam noster solet. 
Illi etiam ignes, qui terrae secretariis continentur, 
praetereuntes aquas uaporant et produnt longin-
quitatem flammae cum tepidiores aquas reddunt, 
uiciniam <cum> feruentiores opposito incendio 
aquae uruntur, ut Phlegethontis amnis, quem  
poetae [s]ciunt in fabulis inferorum. At enim 
illos quis non admirandos spiritus arbitretur, cum 
ex his animaduertat accidere, ut eorum religione 
lymphantes alii sine cibo potuque sint, pars uero 
praesagiis effantes futura? quod in oraculis Del-
phicis est ceterisque. Vidi et ipse apud Hierapolim 
Phrygiae non adeo ardui montis uicinum latus 
natiui oris hiatu reseratum et tenuis neque editae 
marginis ambitu circumdatum. Siue illa, ut poetae 
uolunt, Ditis spiracula dicenda sunt, seu mortiferos 
anhelitus eos credi prior ratio est, proxima quaeque 
animalia et in aluum prona atque proiecta uene-
nati spiritus contagione corripiunt et uertice 
circumacta[s] interimunt. Antistites denique ipsos 
semiuiros esse, qui audeant propius accedere, ad 
superna semper sua ora tollentes; adeo illis cogni-
tum est uim mali, ad inferiora aeris noxii crassitate 
densata, inferiores quoque facilius adire atque 
percellere. 
    Saepe accidit ut natiui spiritus, per 
terrae concauas partes errantes, concuterent solida 
terrarum, saepius ut spiritus, crescente uiolentia 
et insinuantes se telluris angustiis nec inuenientes 
exitum, terram mouerent. Horum motuum tam 
uaria nomina quam diuersi * * * Namque obliquis 
lateribus proxima quaeque iactantes et acutis 
angulis mobiles epiclintae graece appellantur; sed 
qui subsiliunt, excutientes onera et recuperantes  
directis angulis, brastae uocitantur; illi, qui abstru-
dere uidentur, hizematiae dicti[s]; quorum inpulsu 
dissilit tellus, rhectae sunt nominati. His passio-
nibus contingit ut quaedam terrae exspirent 
halitus, aliae uomant saxa, nonnullae caenum; 
sunt quae fontes pariunt insolentibus locis, peregri-
norum fluminum sulcantes uias. Ostae sunt motus, 
quibus <semel> solum quatitur; palmatiae uero 
appellantur, quorum pauitatione illa quae trepi-
dant sine inclinationis periculo nutabunt, cum 
directi tamen rigoris statum retinent. Mycetias 
uocatur taetri odoris inquietudo terrena. Audiuntur 
mugitus, interioribus gemitibus expressis, cum 
spiritus inualidus ad terram mouendam per aperta 
telluris inuentis itineribus progreditur. 
    His talibus marina sunt paria, cum fluc-
tuum currentium mole nunc progressibus litora, 
nunc recursibus sinus caesi quatiuntur. Sentitur 
etiam caeli marisque cognatio, cum menstruis 
cursibus lunae detrimenta et accessus fretorum 
atque aestuum deprehenduntur. 
    Verum enimuero ut, quatenus possum, de 
uniuersitate quod sentio breuiter absoluam, elemen-
torum inter se tanta concordia est, aeris, maris 
atque terrae, ut admirari minus deceat, si illis 
eadem incommoda soleant ac secunda contingere, 
particulatim quidem rebus ortus atque obitus  
adferentia, uniuersitatem uero a fine atque initio 
uindicantia. Sed quibusdam mirum uideri solet, 
quod, quum ex diuersis atque inter se pugnantibus 
elementis mundi natura conflata sit, aridis atque 
fluxis, glacialibus et ignitis, tanto rerum diuortio 
nondum sit eius mortalitas dissoluta. Quibus 
illud simile satisfaciet, cum in urbe ex diuersis 
et contrariis corporata rerum inaequalium mul-
titudo concordat; sunt enim pariter dites et 
egentes, adolescens aetas permixta senioribus, 
ignaui cum fortibus, pessimi optimis congregati. 
Aut profecto quod res est fateantur, hanc esse 
ciuilis rationis admirandam temperantiam, cum 
quidem de pluribus una sit facta et similis sui 
tota, cum dissimilia membra sint [cum] recep-
trixque sit naturarum ad diuersa tendentium 
fortunarumque per uarias fines exitusque pergen-
tium. Et, ut res est, contrariorum per se natura 
amplectitur et ex dissonis fit unus idemque 
concentus. 
    Sic mare et femineum secus iungitur ac 
diuersus utriusque sexus ex dissimilibus simile 
animal facit; artesque ipsae, naturam imitantes, 
ex inparibus paria faciunt: pictura ex discordibus 
pigmentorum coloribus, atris atque albis, luteis et 
puniceis, confusione modica temperatis, imagines 
iis quae imitatur similes facit. Ipsa etiam musica,  
quae de longis et breuibus, acutis et grauioribus 
sonis constat, tam diuersis et dissonis uocibus, 
harmoniam consonam reddit; grammaticorum 
artes uide, quaeso, ut ex diuersis collectae sint 
litteris, ex quibus aliae sunt insonae, semisonantes 
aliae, pars sonantes: hae tamen mutuis se auxiliis 
adiuuantes syllabas pariunt, et de syllabis uoces. 
Hoc Heraclitus sententiarum suarum nebulis ad 
hunc modum est <elocutus>: Συλλάψιες ὅλα καὶ 
οὐχ ὅλα, συμφερόμενον διαφερόμενον, συνᾷδον διᾷδον: 
ἐκ πάντων ἓν, καὶ ἐξ ἑνὸς πάντα. 
    Sic totius mundi substantiam, initiorum 
inter se inparium conuentu[s], pari nec discor-
dante consensu, natura ueluti musicam tempe-
rauit; namque uuidis arida et glacialibus flammida, 
uelocibus pigra, directis obliqua confu[n]dit unum-
que ex omnibus et ex uno omnia, iuxta Heraclitum, 
constituit. Terramque et mare et caelum solis 
orbe et lunae globo ceterisque orientium et condi-
torum siderum facibus ornauit, una illa potestate 
mixta, quam quidem cunctis constat inplicatam, 
dum inconfusa, dum libera elementorum subs-
tantia, ignis, aquae, aeris, terrae, ex quibus  
huius sphaerae conuexa et disparibus qualitatibus 
naturae conflata, adacta est fateri concordiam, 
et ex ea salutem operi machinata. Principiorum 
igitur consensus sibi concordiam peperit, perseue-
rantiam uero amicitiae inter se elementis dedit 
specierum ipsarum aequa partitio, et dum in nullo 
alia ab alia uincitur, modo uel potestate. Aequalis 
quippe omnium diuersitas, grauissimorum, leuissi-
morum, feruentium, frigidorum, docente ratione 
naturae, diuersis licet rebus, aequalitatem deferre 
<concordiam>, concordiam omni[a]parentis mun-
di amoenitatem aeternitatemque repperisse. 
    Quid enim mundo praestantius? Lauda, 
quam putas, speciem: portio a te laudabitur 
mundi; admirare, quam uoles, temperantiam, 
ordinationem, figuram: hic et per hunc illud 
quodcumque est inuenietur esse laudandum. Nam 
quid, oro te, ornatum atque ordinatum uideri 
potest, quod non ab ipsius exemplo imitat[ur]a 
sit ratio? Vnde κόσμος graece nomen accepit. 
Euntibus sole atque luna ceteraque luce siderea 
per easdem uias, custoditis temporum uicibus 
nec ullius erroris interiectione confusis, digeruntur 
tempora et rursus incipiunt pulchraeque et fecun-
dae horae procreantur, nunc aestiuos uapores 
reuoluentes, nunc pruinas hiemis circum referentes; 
dierum etiam noctiumque curriculis ordiuntur  
<menses>, menses texunt annos, anni seriem 
conficiunt saeculorum. Et hic quidem mundus 
magnitudine inmensus, cursibus rapidus, splendore 
perlucidus, ualenti habitudine, pubertate iuuenali 
[causa]. Hic animalium nantium atque terrestrium, 
pinnigerarumque cunctarum distinxit genera, spe-
cies separauit fixitque leges uiuendi atque moriendi. 
Ex hoc animantia uitalis spiritus ducunt. <Hinc> 
illi statis cursibus temporum euentus, qui admira-
tioni solent esse, cum uel inter se uentorum proelia 
ciuntur, uel disiectis nubibus fulminat caelum et 
tempestates inter se serenae hibernaeque confli-
gunt, micant ignes, imbres rumpuntur, et rursus, 
placatis omnibus, amoena laetitia mundi reseratur. 
    Videas et uiridantibus comis caesaria-
tam esse terram et scatebris fontium manantem, 
et aquarum agminibus concientem, parientem 
atque educantem, nec occasibus fatigari, nec 
saeculis anilitari, excussam erumpentibus semper 
tam pigris quam mouentibus faecibus, aquarum 
saepe adluuionibus mersam, flammarum per partes 
uoracitate consumptam. Quae tamen illi cum 
regionaliter uideantur esse pestifera, ad omnem salu-
taria sunt et ad redintegrationem eius ualent; et 
cum mouetur, profecto spirat illos spiritus, quibus 
clausis et effugia quaerentibus moueba[n]tur, imbri-  
bus etiam madefacta non solum ad educandos fetus 
suos opimatur, uerum etiam pestifera contagione 
proluitur. Flabris autem spirantium aurarum graui-
ores et minus puri aeris spiritus differuntur atque 
purgantur. Tepores frigus glaciale mitificant et 
brumalis austeritas terrestrium uiscerum uenas 
remittit. Et pars gignentium, alia adolescentium, 
cetera occidentium uices sustinent sorsque nascen-
tium obitorum loco pullulat et occidentium nume-
rus nascentibus locum pandit. 
    Restat, quod caput est sermonis huius, 
ut super mundi rectore uerba faciamus. Indigens 
quippe orationis huius uidebatur ratio, nisi de 
mundo disputantes, etsi minus curiose, at quoquo 
modo possemus * * * diceremus. De rectore quippe 
omnium non, ut ait ille, silere melius est, sed uel 
parum dicere. Vetus opinio est atque cogitationes 
omnium hominum penitus insedit, deum [esse] ori-
ginis haberi auctorem deumque ipsum salutem esse 
et perseuerantiam earum, quas effecerit, rerum. 
Neque ulla res est tam praestantibus uiribus, quae 
<eius> uiduata auxilio sui natura contenta sit. 
Hanc opinionem uates secuti profiteri ausi sunt, 
omnia Ioue plena esse, cuius praesentiam non iam 
cogitatio sola, sed oculi et aures et sensibilis 
substantia conprehendit. At haec conposita est 
pot<estati, non autem mai>estati dei conueniens 
oratio. Sospitator quidem ille <et> genitor est  
omnium, qui ad conplendum mundum nati fac-
tique sunt; non tamen ut corporei laboris officio 
orbem istum manibus suis instruxerit, sed qui 
quadam infatigabili prouidentia et procul posita 
cuncta contingit, et maximis interuallis disiuncta 
conplectitur. 
    Nec ambigitur eum praestantem ac subli-
mem sedem tenere et poetarum laudibus nomen 
eius consulum ac regum nuncupationibus praedicari 
et in arduis arcibus habere solium consecratum. 
Denique propiores quosque de potestate eius 
amplius trahere: corpora illa caelestia, quanto 
finitima sunt ei, tanto amplius de deo capere; 
multo minus, quae ab illis sunt secunda, et ad haec 
usque terrena pro interuallorum modo indulgentia-
rum dei ad nos usque beneficia peruenire. Sed 
cum credamus deum per omnia permeare et ad 
nos et [ad] ultra potestatem sui numinis tendere, 
quantum abest uel inminet, tantum existimandum 
est eum amplius minusue rebus utilitatis dare. 
Qua[m] re[m] rectius est atque honestius sic arbi-
trari: summam illam potestatem, sacratam caeli 
penetralibus, et illis qui longissime separentur, et 
proximis, una et eadem ratione et per se et per 
alios opem salutis adferre, nec penetrantem atque 
adeuntem specialiter singula nec indecore adtrec-
tantem comminus cuncta. Talis quippe humilitas 
deiecti et minus sublimis officii, ne cum homine 
quidem conuenit, qui sit uel paululum conscientiae  
celsioris. Militiae principes et curiae proceres et 
urbium ac domorum rectores dico numquam 
commissuros esse, ut id suis manibus factum uelint, 
quod sit curae leuioris fuscioris quodque possint 
nihilo sequius facere dominorum imperia, minis-
teria seruulorum. Exemplo quale sit istud intellege. 
    Cambyses et Xerxes, et Darius poten-
tissimi reges fuerunt; horum praepotentiam, quam 
ex opibus collegerant, lenocinium uitae effecerat 
celsiorem, cum eorum alter, apud Susam et Ecba-
tanas ut in fano quodam sacratus, nulli temere 
notitiam oris sui panderet, sed <esset> circum-
saeptus admirabili regia, cuius tecta fulgerent 
eboris niue, argenti luce, flammis ex auro uel electri 
claritate. Limina uero alia prae aliis erant; inte-
riores fores exteriores ianuae muniebant portaeque 
ferratae et muri adamantina firmitate. Ante fores 
uiri fortes stipatoresque regalium laterum tutela 
peruigili custodiam per uices sortium sustinebant. 
Erant inter eos et diuisa officia; in comitatu regio 
armigeri quidam, at extrinsecus singuli custodes 
locorum erant et ianitores et atrienses. Sed inter 
eos aures regiae et imperatoris oculi quidam 
homines uocabantur. Per quae officiorum genera 
rex ille deus esse ab omnibus credebatur, cum 
omnia quae ubique gererentur [quae] ille otacusta-
rum relatione discebat. Dispensatores pecuniae,  
quaestores uectigalium, tribunos aerarios habebat; 
alios et alios praefecerat ceteris muneribus: alii 
uenatibus agendis prouinciam nacti, pars domibus 
et urbibus praefecti putabantur et ceteri, perpetuis 
magnisque curis, obseruationi singularum rerum 
adpositi erant. Sed omne Asiaticum regnum ab 
occidente Hellespontus terminabat, ab ortu gens 
inchoabat Indorum; duces ac satrapae ubique 
dispositi et permixta locis omnibus mancipia 
regalia. Ex eo numero erant excursores diurni 
atque nocturni, exploratores ac nuntii et specula-
[to]rum incensores adsidui; tum horum per uices 
incensae faces, ex omnibus regni sublimibus locis, 
in uno die imperatori significabant quod erat 
scitu opus. 
    Igitur regnum illud ita conponi oportet 
cum mundi aula, ut inter se conparantur summus 
atque exsuperantissimus diuum et homo ignauus 
et pessimus. Quod si cui uiro uel cuilibet regi 
indecorum est per semetipsum procurare omnia 
quae perficere <uult>, multo magis de[e]o incon-
ueniens erit. Quare sic putandum est eum maxime 
<dignitatem> maiestatemque retinere, si ipse 
in solio residat altissimo, eas autem potestates 
per omnes partes mundi orbisque dispendat, quae 
sint penes solem ac lunam cunctumque caelum; 
horum enim cura salutem terrenorum omnium  
gubernari. Nec multis opus est nec partitis homi-
num conseruitiis, quibus propter ignauiam adposi-
tum est pluribus indigere. An non eiusmodi 
conpendio machinatores fabricarum astutia unius 
conuersionis multa et uaria pariter administrant? 
En! etiam illi, qui in ligneolis hominum figuris 
gestus mouent, quando filum membri, quod agi-
tari uolent, traxerint, torquebitur ceruix, nutabit 
caput, oculi uibrabunt, manus ad[que] ministerium 
praesto erunt nec inuenuste totus uidebitur uiuere. 
Haud secus etiam caelestis potestas, cum initium 
sciente et salutifera opera mouerit, ab imo ad 
secundum et deinceps ad proximum et usque ad 
supremum adtactu continuo uim suae maiestatis 
insinuat, aliud alio commouetur motusque unius 
alteri mouendi se originem tradit. Mundo equidem 
consentiunt, non una, sed diuersa uia et plerumque 
contraria. 
    Sed prima remissione ad motum data 
simplicique inchoato principio, inpulsibus mutuis, 
ut supra dictum est, mouentur quidem omnia, sed 
ita ut, si quis sphaeram et quadratum et cylindrum 
et alias figuras per procliue simul iaciat, deferentur 
quidem omnia, sed non eodem genere mouebuntur. 
Nec illud dissimile exemplum uideri oportet, si quis 
pariter patefacto gremio animalis simul abire 
patiatur, uolucrum, natatilium atque terrestrium; 
enimuero ad suum locum quaeque, duce natura, 
properabunt: pars aquam repetent, illa inter  
cicures atque agrestes legibus et institutis suis 
adgregabuntur, ibunt per aeris uias praepetes, qui-
bus hoc natura largita est; atquin una ab humano 
sinu abeundi facultas concessa omnibus fuerat. 
    Sic natura mundi est constituta. Nam 
cum omne caelum simplici circumactu uoluatur 
nocte diuque distinctum, diuersis mensurarum 
aequalitatibus separatum, quamuis una omnia 
sphaera concluserit, incrementis tamen globi sui, 
decisione luminis menstrua tempora luna significat 
et caeli spatium sol annua reuersione conlustrat 
eiusque comites amoenus Lucifer et com[mun]is 
Cyllenius. Stella etenim Pyrois, Mauortium sidus, 
circuli sui biennio conficit spatia; Iouis clarum 
fulgensque sexies eadem multiplicat cursibus suis 
tempora, quae Saturnus sublimior XXX spatiis 
annorum circumerrat. Verum inter haec una 
mundi conuersio unusque reuersionis est orbis et 
unus concentus atque unus stellarum chorus ex 
diuersis occasibus ortibusque. Hoc ornamentum 
et uelut monile κόσμος rectissime Graeca lingua 
significat. At enim ut in choris, cum dux [carmini] 
hymno praecinit, concinentium uulgus uirorum et 
feminarum, mixtis grauibus et acutis clamoribus, 
unam harmoniam resonant, sic diuina mens mun-
danas uarietates ad instar unius concentionis 
releuat. Nam cum caelum confixum uaporatis et 
radiantibus stellis inerranti cursu feratur et  
reciprocis itineribus astra consurgant, sol quidem 
omnituens ortu suo diem pandit, occasu noctem 
reducit conditusque uel relatus per plagas mundi 
IV temporum uices mutat. Hinc tempestiui imbres 
et spiritus haud infecundi, hinc alimenta roris et 
cetera[rum], quae accidere deus his mundi mediis 
partibus uoluit. His adpositi sunt torrentium 
cursus et tumores undarum emicationesque silua-
rum, frugalis maturitas, fetus animalium, educa-
tiones etiam atque obitus singulorum. 
    Cum igitur rex omnium et pater, quem 
tantummodo animae oculis nostrae cogitationes 
uident, machinam omnem iugiter per circuitum 
suis legibus terminatam, claram et sideribus 
relucentem speciesque innumeras modo propalam, 
saepe contectas, ab uno, ut supra dixi, principio 
agitari iubet, simile istuc esse bellicis rebus hinc 
liceat arbitrari. Nam cum tuba bellicum cecinit, 
milites clangore incensi alius accingitur gladio, alius 
clipeum capit, ille lorica se induit, hic galea caput 
uel crura ocreis inuoluit et equum temperat frenis 
et iugales ad concordiam copulat; et protinus 
unusquisque conpetens capessit officium: uelites 
excursionem adornant, ordinibus principes curant, 
equites cor[di]nibus praesunt, ceteri negotia quae 
nacti sunt agitant cum interea unius ducis imperio 
tantus exercitus paret, quem praefecerit, penes 
quem est summa rerum. Non aliter diuinarum et  
humanarum rerum status regitur, quando uno 
moderamine contenta omnia pensum sui operis 
agnoscunt curatque omnibus occulta uis, nullis 
oculis obuia, nisi quibus mens aciem suae lucis 
intendit. 
    Nec tamen hoc uel illi ad moliendum uel 
nobis ad intelligendum obest. De inferiore licet 
imagine capiamus exempla. Anima in homine non 
uidetur et tamen fateantur omnes necesse est huius 
opera omnia quae per hominem praeclara fiunt 
prouenire nec ipsius animae qualitatem ac figuram 
oculis occurrere, sed momentis ab ea gestarum 
rerum intellegi, qualis et quanta sit. Omne quippe 
humanae uitae praesidium ingenio eius est para-
tum: cultus agrorum ususque frugum, artificum 
sollertia, prouentus artium, commoditates uitae 
humanae. Quid de legibus dicam, quae ad mansue-
faciendos homines inuentae sunt? quid de ciuilibus 
institutis ac moribus, qui nunc populorum otiosis 
conuentibus frequentantur, et, asperitate bel-
lorum pacata, mitigantur quiete? Nisi forte tam 
iniustus rerum aestimator potest esse, qui haec 
eadem de deo neget, quem uideat esse uiribus 
exsuperantissimis, augustissima specie, inmortalis 
aeui, genitorem uirtutum ipsamque uirtutem. Vnde 
nihil mirum est, si mortales oculi non capiunt eius 
adspectum, quando diuinorum operum uestigiis 
sit perspicuus atque manifestus.  
    Ceterum ea, quae uel caelo accidere 
oculis aduertimus et terra et aqua fieri, dei etiam 
illa credenda sunt. Quidni? [de] uerum eius cui 
tutela mundi huius et cura est, de quo Empedocles 
prudenter his uerbis sensit: 
        Πάνθ' ὅσα τ' ἦν, ὅσα τ' ἔσθ', ὅσα τ' ἔσται ὀπίσσω 
        Δένδρεά τ' ἐβλάστησε καὶ ἀνέρες ἠδὲ γυναῖκες, 
        Θῆρες τ' οἰωνοί τε, καὶ ὑδατοθρέμμονες ἰχθῦς. 
    Phidian illum, quem fictorem probum fuisse 
tradit memoria, uidi ipse in clipeo Mineruae, quae 
arcibus Atheniensibus praesidet, oris sui simili-
tudinem conligasse, ita ut, si quis olim artificis 
uoluisset exinde imaginem separare, soluta con-
page simulacri totius incolumitas interiret. Ad hoc 
instar mundi salutem tuetur deus, aptam et reuinc-
tam sui numinis potestate. 
    Huius locum <si> quaerimus, 
neque finitimus est terrae contagionibus nec 
tamen medius in aere turbido, uerum in mundano 
fastigio, quem Graeci οὐρανὸν recte uocant, ut qui 
sit altitudinis finis. <Ὄλυμπον> etiam idem illa 
ratione eum nominant, quem ab omni fuscitate  
ac perturbatione uident liberum. Neque enim 
caliginem nubium recipit uel pruinas et niues 
sustinet nec pulsatur uentis nec imbribus caeditur. 
Haec enim nec Olympo, qui est celsitudinis 
summae, contingere poeta his uerbis cecinit: 
        Οὔλυμπόνδ' ὅθι φασὶ θεῶν ἕδος ἀσφαλὲς αἰεὶ 
        Ἔμμεναι: οὔτ' ἀνέμοισι τινάσσεται οὔτε ποτ' ὄμβρῳ 
        Δεύεται οὔτε χιὼν ἐπιπίλναται, ἀλλὰ μάλ' αἴθρη 
        Πέπταται ἀννέφελος, λευκὴ δ' ἐπιδέδρομεν αἴγλη. 
Hanc opinionem communis mos et hominum 
obseruationes secutae adfirmant superiora esse 
deo tradita. Namque habitus orantium sic est ut 
manibus extensis <ad> caelum precemur. Roma-
nus etiam poeta sic sensit: 
        Aspice hoc sublime candens, quem inuocant omnes Iouem. 
Vnde illa, quae uidentur suntque omnibus praes-
tantiora, easdem sublimitates regionum tenent, 
astra caelestia et mundi lumina; ac merito illis 
ordine licet perpetuo frui nec diuersis spatiis 
et temporibus obseruantissimam legem suorum 
aliquando itinerum mentiuntur. 
    Terrena omnia mutationes et conuer-
siones, postremo interitus habent. Namque inmo-
dicis tremoribus terrarum dissiluisse humum et 
interceptas urbes cum populis saepe cognouimus.  
Audimus etiam abruptis imbribus prolutas esse 
totas regiones; illas etiam, quae prius fuerint 
continentes, hospitibus atque aduenis fluctibus 
insulatas, alias, desidia maris, pedestri accessu 
peruias factas. Quid? qui uentis et procellis ciui-
tates euersas esse meminerunt? Quid? cum incendia 
de nubibus emicarunt? cum orientis regiones Phae-
thontis ruina, ut quidam putant, conflagratae 
perierunt? in occidentis plagis scaturrigines quae-
dam ac proluuiones easdem strages dederunt? Sic 
ex Aetnae uerticibus quondam effusis crateribus 
diuino incendio per decliuia, torrentis uice, flam-
marum flumina cucurrerunt. In quo periculi uertice 
egregium pietatis meritum fuisse cognouimus. 
Namque eos qui, principio fragoris territi, sensum 
tamen clementiae misericordiaeque retinebant et 
grandaeuos parentes ereptos uolucri clade suis 
ceruicibus sustinebant, illa flammarum fluenta, 
diuino separata discidio, quasi duo flumina ex uno 
fonte manantia, locum illum ambire maluerunt 
obsidione innocenti, ubi erant boni baiuli religiosis 
sarcinis occupati. 
    Postremo, quod est in triremi guber-
nator, in curru rector, praecentor in choris, lex 
in urbe, dux in exercitu, hoc est in mundo deus, 
nisi quod ceteris aerumnosum et multiplex et 
curarum innumerabilium uidetur esse hoc ipsum, 
alicuius officii principem fieri, deo uero nec tristis 
nec onerosa est imperii sui cura. Namque inmobilis 
circumfert et regit cuncta[s], naturas formasque  
diuersis regionibus commouens, ut est lex ciuitatis 
semel promulgata, perpetuis obseruationum ratio-
nibus fixa, ipsa quidem inmutabilis, at eius arbitrio 
parentium mentes agitantur nutuque eius et 
dominatione flectuntur: ex scitis eius magistratus 
tribunalia, principia milites frequentabunt, recu-
peratores iudiciis praesidebunt, decuriones et qui-
bus ius est dicendae sententiae ad consessum 
publicum commeabunt; et alius ad Minuciam 
frumentatum uenit et aliis in iudiciis dies dicitur; 
reus purgandi se necessitate, insectandi studio 
accusator uenit; ille moriturus ad supplicii locum 
ducitur, hic ad conuiuii repotia [et] uespertinus 
comisator aduentat. Sunt et publicarum epularum 
apparatus et lectisternia deorum et dies festi, ludi 
scaenici ludique circenses; diis sacrificatur, Geniis 
ministratur, obitis libatione profunditur aliusque 
alio fungitur munere parentque omnes iussis legum 
et communis imperii. Videasque illam ciuitatem 
pariter spirantem Panchaeis odoribus et graueolen-
tibus caenis, resonantem hymnis et carminibus 
et canticis, eandem etiam lamentis et ploratibus 
heiulantem. 
    Ad hunc modum res agi et in mundo 
aestimemus; lex illa uergens ad aequitatis tenorem 
sit deus, nulla indigens correctione mutabili. 
Quippe sic et mundi uniuersitas regitur, dum 
speculatur ad omnia rector eius atque inmuta-
biliter incumbit spargiturque uis illa seminibus 
inclusa per naturas omnium speciesque et genera  
digesta. Sic faciles uitium lapsus et palmarum 
ardua, persicorum rubor, laeuitas mali gignitur, 
dulcitas fici; et quae infelicia propter infecundita-
tem uocamus, tamen utilia sunt alio pacto: platani, 
ut ait poeta, umbras potantibus ministrantes et 
acuta pinus et rasiles buxi, odora laurus, cupres-
sorum odoratius lignum; tandem omnium anima-
lium agrestium et cicurum, pinnatarum et pedes-
trium et aquatilium natura gignitur, nutritur, 
absumitur, parens caelestibus institutis: πᾶν γὰρ 
ἑρπετὸν πληγῇ νέμεται, ut Heraclitus ait. 
    Et cum sit unus, pluribus nominibus 
cietur, specierum multitudine, quarum diuersitate 
fit multiformis uis. Idem ab iuuando Iuppiter 
dictus, quem Ζῆνα Graeci, quod uitae nostrae auctor 
sit, rectissime appellant. Saturnum etiam illi 
Κρόνον, quasi χρόνον quendam, incoeptum ab 
origine, interminum ad finem tempus appellant. 
Fulgurator et tonitrualis et fulminator, etiam 
imbricitor, et item dicitur serenator; et plures 
eum frugiferum uocant, multi urbis custodem, 
alii hospitalem, amicalem et omnium officiorum 
nominibus appellant. Est militaris, est triumphator 
et propagator, tropaeophorus; et multo plura  
eiusmodi apud haruspices et Romanos ueteres inue-
neris. Orpheus uero hanc effari potestatem uolens, 
his de eo uerbis canit: 
Ζεὺς πρῶτος γένετο, Ζεὺς ὕστερος, ἀρχικέραυνος: 
Ζεὺς κεφαλή, Ζεὺς μέσσα: Διὸς δ' ἐκ πάντα τέτυκται. 
Ζεὺς πυθμὴν γαίης τε καὶ οὐρανοῦ ἀστερόεντος. 
Ζεὺς ἄρσην τρέφετο, Ζεὺς ἄμβροτος ἔπλετο νύμφη. 
Ζεὺς πνοιὴ πάντων, Ζεὺς ἀκαμάτου πυρὸς ὁρμή. 
Ζεὺς πόντου ῥίζα, Ζεὺς ἥλιος ἠδὲ σελήνη. 
Ζεὺς βασιλεύς, Ζεὺς ἀρχὸς ἁπάντων, ἀρχικέραυνος: 
Πάντας γὰρ κρύψας αὖθις φάος ἐς πολυγηθές 
Ἐκ καθαρᾶς κραδίης ἀνενέγκατο μέρμερα ῥέζων. 
    Fa[c]tum autem Graeci εἱμαρμένην 
a tractu quodam inuicem causarum se continen-
tium uolunt dici; decretum idem πεπρωμένην dicunt, 
quod omnia in hoc statu rerum definita sint nec 
sit in hoc mundo aliquid interminatum; idem 
fatum μοῖραν uocant, quod ex partibus constet; 
hinc ἔννομον, quod unicuique adtributio sua sit  
adscripta. Ἀδράστεια denique <est> ineffugibilis 
necessitas ultionis. Sed tria Fata sunt, numerus 
cum ratione temporis faciens, si potestatem earum 
ad eiusdem similitudinem temporis referas. Nam 
quod in fuso perfectum est praeteriti temporis 
habet speciem, et quod torquetur in digitis 
momenti praesentis indicat spatia, et quod nondum 
ex colo tractum est subactumque cura digitorum, 
id futuri et consequentis saeculi posteriora uidetur 
ostendere. Haec illis condicio; et nominum eiusdem 
proprietate contingit, ut sit Atropos praeteriti 
temporis fatum, quod ne deus quidem faciet infec-
tum; futuri temporis Lachesis a fine cognominata, 
quod etiam illis quae futura sunt finem suum deus 
dederit. Clotho praesentis temporis habet curam, ut 
ipsis actionibus suadeat, ne cura sollers rebus 
omnibus desit. Deum uero 
        ire per omnes 
        Terrasque <tractusque maria caelumque pro-
        fundum> 
non frustra arbitrabitur, qui audiet Platonis haec 
uerba: 'deus namque, sicut uetus', inquit, 'con-
tinet ratio, principia et fines et media rerum omnium 
penetrat atque inlustrat ac curru uolucri superfer-
tur; eundem deum ultrix Necessitas semper et 
ubique comitatur, eorum qui a sacra lege disces-
serint uindex futura; quam faciet ille mitificam, 
qui statim a tenero et ipsis incunabulis intellexit, 
extimuit eique se totum dedit atque permisit'.  