
        {DE PLATONE ET EIVS DOGMATE} 
        {LIBER I} 
    Platoni habitudo corporis cognomentum dedit; 
namque Aristocles prius est nominatus. Ei Ariston 
fuisse pater dictus est; ceterum Perictione, Glauci 
filia, mater fuit; et de utroque nobilitas satis 
clara; nam Ariston pater per Codrum ab ipso 
Neptuno originem duxit, a Solone sapientissimo, 
qui legum Atticarum fundator fuit, maternus 
deriuatus est sanguis. Sunt qui Platonem augus-
tiore conceptu prosatum dicant, cum quidem 
Apollinis figuratio Perictionae se miscuisset. Mense 
etiam, qui apud Atticos thargelion dicitur, natus 
est, die qua apud Delum Latona fertur Apollinem 
Dianamque peperisse. Pridie Socraten genitum 
accepimus. Somnium etiam Socratis scitum ferunt: 
nam uidisse sibi uisus est cygni pullum ex altari, 
quod in Academia Cupidini consecratum est, 
uolasse et in eius gremio residisse et postea 
olorem illum pinnis caelum petisse, canore musico  
auditus hominum deorumque mulcentem. Cum 
hoc Socrates in conuentu amicorum referret, 
Ariston Platonem puerum oblaturus Socrati 
magistro commodum prosequebatur. Quem ubi 
adspexit ille ingeniumque intimum de exteriore 
conspicatus est facie: 'Hic ille erat, amici' inquit, 
'de Academia Cupidinis cygnus'. 
    Talis igitur ac de talibus, Plato non solum 
heroum uirtutibus praestitit, uerum etiam aequi-
perauit diuum potestatibus. Nam Speusippus, 
domesticis documentis instructus, et pueri eius 
acre in percipiendo ingenium et admirandae uere-
cundiae indolem laudat, et pubescentis primitias 
labore atque amore studendi inbutas refert, et in 
uiro harum incrementa uirtutum et ceterarum 
conuenisse testatur. Ex isdem genitoribus Glaucus 
et Adimantus ei fratres fuerunt. Doctores habuit 
in prima litteratura Dionysium, at in palaestra 
Aristonem Argis oriundum, tantosque progressus 
exercitatio ei contulit, ut Pythia et Isthmia de 
lucta[ta] certauerit. Picturae non aspernatus artem, 
tragoediis et dithyrambis se utilem finxit. Iamque 
carminum confidentia elatus, certatorem se profiteri 
cupiebat, ni Socrates humilitatem cupidinis ex eius 
mentibus expulisset et uerae laudis gloriam in eius 
animum inserere curasset. Et antea quidem Hera-
cliti secta fuerat inbutus. Verum cum se Socrati 
dedisset, non solum ingenio atque doctrina Socra-
ticos ceteros uicit, uerum etiam labore et elegantia  
inlustrauit sapientiam ab eo sibi traditam: labore, 
quo adserere eam nisus est; elegantia, per quam 
uenustate et maiestate uerborum ei plurimum 
adhibuit dignitatis. 
    Sed posteaquam Socrates homines reliquit, 
quaesiuit unde proficeret et ad Pythagorae disci-
plinam se contulit; quam etsi ratione diligenti et 
magnifica instructam uidebat, rerum tamen conti-
nentiam et castitatem magis cupiebat imitari; et, 
quod Pythagoreorum ingenium adiutum disciplinis 
aliis sentiebat, ad Theodorum Cyrenas, ut geome-
triam disceret, est profectus et astrologiam adusque 
Aegyptum iuit petitum, ut inde prophetarum 
etiam ritus addisceret. Et ad Italiam iterum uenit 
et Pythagoreos Eury[ta]tum Tarentinum et senio-
rem Archytam sectatus <est>. Atque ad Indos 
et Magos intendisset animum, nisi tunc eum bella 
uetuissent. Dialectica quapropter inuenta Parme-
nidae ac Zenonis studiosius exsecutus, ita omnibus 
quae admirationi sunt singula suos libros expleuit, 
ut primus tripertitam philosophiam copularet, 
sibique inuicem necessarias partes nec pugnare 
inter se tantummodo, sed etiam mutuis adiuuare 
auxiliis ostenderet. Nam quamuis de diuersis offi-
cinis haec ei essent philosophiae membra suscepta, 
naturalis a Pythagoreis, de Eleaticis rationalis 
atque moralis ex ipso Socratis fonte, unum tamen 
ex omnibus et quasi proprii partus corpus effecit;  
et, cum principes harum familiarum inpolitas sen-
tentias et inchoatas auditoribus tradidissent, eas 
hic, cum ratione limando tum ad orationis augustae 
honestissimam speciem induendo, perfectas atque 
etiam admirabiles fecit. 
    Multi auditorum eius utriusque sexus in 
philosophia floruerunt. Patrimonium in hortulo, 
qui Academiae iunctus fuit, et in duobus ministris 
et in patera, qua diis supplicabat, reliquit; auri 
tantum, quantum puer nobilitatis insigne in 
auricula gestauit. Ceterum tres ad Siciliam aduen-
tus mali quidam carpunt, diuersis opinionibus 
disserentes. Sed ille primo historiae gratia, ut 
naturam Aetnae et incendia concaui montis intel-
legeret, secundo, petitu Dionysi, ut Syracusanis 
adsisteret, est profectus, et ut municipales leges 
eius prouinciae disceret; tertius eius aduentus 
fugientem Dionem, inpetrata a Dionysio uenia, 
patriae suae reddidit. 
    Quae autem consulta, quae δόγματα graece 
licet dici, ad utilitatem hominum uiuendique et 
intellegendi ac loquendi rationem extulerit, hinc 
ordiemur. Nam, quoniam tres partes philosophiae 
congruere inter se primus obtinuit, nos quoque 
separatim dicemus de singulis, a naturali philo-
sophia facientes exordium. 
    Initia rerum esse tria arbitratur Plato: deum 
et materiam inabsolutam, informem, nulla specie 
nec qualitatis significatione distinctam, rerumque 
formas, quas ἰδέας idem uocat.  
    Sed haec de Deo sentit, quod sit incorporeus. Is 
unus, ait, ἀπερίμετρος, genitor rerumque omnium 
exstructor, beatus et beatificus, optimus, nihil 
indigens, ipse conferens cuncta. Quem quidem 
caelestem pronuntiat, indictum, innominabilem, et 
ut ait ipse, ἀόρατον, ἀδάμαστον; cuius naturam 
inuenire difficile est; si inuenta sit, in multos eam 
enuntiari non posse. Platonis haec uerba sunt: 
θεὸν εὑρεῖν τε ἔργον, εὑρόντα τὲ εἰς πολλοὺς ἐκφέρειν 
ἀδύνατον. 
    Materiam uero inprocreabilem incorruptamque 
commemorat, non ignem neque aquam nec aliud 
de principiis et absolutis elementis esse, sed ex 
omnibus primam, figurarum capacem fictionique 
subiectam, adhuc rudem et figurationis qualitate 
uiduatam, deus artifex conformat uniuersam. 
Infinitam uero idcirco, quod ei sit interminata 
magnitudo; nam quod infinitum est indistinctam 
magnitudinis habet finem; atque ideo, cum uiduata 
sit fine, infinibilis recte uideri potest. Sed neque 
corpoream [sed] nec sane incorpoream concedit 
esse; ideo autem non putat corpus, quod omne 
corpus specie qualicumque non careat; sine corpore 
uero esse non potest dicere, quod nihil incorporale 
corpus exhibeat; sed ui et ratione sibi eam uideri 
corpoream, atque ideo nec tactu solo neque tamen 
sola opinione cogitationis intellegi. Namque cor-
pora, propter insignem euidentiam sui, simili  
indicio cognosci; sed quae substantiam non habent 
corporum, ea cogitationibus uideri; unde adul-
terata opinione ambiguam materiae huius intellegi 
qualitatem. 
    Ἰδέας uero, id est formas omnium, simplices 
et aeternas esse nec corporales tamen; esse autem ex 
his, quae deus sumpserit, exempla rerum quae sunt 
eruntue; nec posse amplius quam singularum 
specierum singulas imagines in exemplaribus inue-
niri gignentiumque omnium, ad instar cerae, formas 
et figurationes ex illa exemplorum inpressione 
signari. 
    Οὐσίας, quas essentias dicimus, duas esse ait, per 
quas cuncta gignantur mundusque ipse; quarum 
una cogitatione sola concipitur, altera sensibus 
subici potest. Sed illa, quae mentis oculis conpre-
henditur, semper et eodem modo et sui par ac 
similis inuenitur, ut quae uere sit; at enim altera 
opinione sensibili et inrationabili aestimanda est, 
quam nasci et interire ait. Et, sicut superior uere 
esse memoratur, hanc non esse uere possumus 
dicere. 
    Et primae quidem substantiae uel essentiae 
primum deum esse et mentem formasque rerum 
et animam; secundae substantiae, omnia quae 
informantur quaeque gignuntur et quae ab substan-
tiae superioris exemplo originem ducunt, quae 
mutari et conuerti possunt, labentia et ad instar 
fluminum profuga. Adhuc illa, quam dixi, intelli-
gendi substantia quoniam constanti nititur robore, 
etiam quae de ea disputantur ratione stabili et 
fide plena sunt. At eius, quae ueluti umbra et 
imago est superioris, rationes quoque et uerba, 
quae de ea disputantur, inconstanti sunt disciplina.  
    Initium omnium corporum materiam esse 
memorauit; hanc et signari inpressione formarum. 
Hinc prima elementa esse progenita, ignem et 
aquam et terram et aera. Quae si elementa sunt, 
simplicia esse debent neque ad instar syllabarum 
nexu mutuo copulari, quod istis euenit, quorum 
substantia multimoda [multi] potestatum coitione 
conficitur. Quae quum inordinata permixtaque 
essent, ab illo aedificatore mundi deo ad ordinem 
numeris et mensuris in ambitum deducta sunt. 
Haec e plurimis elementis ad unum redacta esse. 
Et ignem quidem et aera et aquam habere originem 
atque principium ex trigono, qui sit anguli recti, 
imparibus <lateribus>; terram uero de recti[s] 
quidem anguli[s] trigonis, sed fastigiis paribus, esse. 
Et prioris quidem formae tres species exsistere; 
pyramidem, octangulam et uigintiangulam sphae-
ram. Et pyramidem figuram ignis in se habere, 
octangulam uero aeris, angulatam uicies sphaeram 
aquae dicatam esse; aequipedum uero trigonum 
efficere ex sese quadratum, κύβον, quae terrae sit 
propria. Quapropter mobilem pyramidis formam 
igni dedit, quod eius celeritas agitationi huius 
uideatur esse consimilis. Secundae uelocitatis 
octangula sphaera est; hanc aeri detulit, qui 
leuitate et pernicitate post ignem secundus esset.  
Vicen[i]alis sphaera loco tertio est; huius forma 
fluuida et uolubilis aquae similior est uisa. Restat 
tesserarum figura, quae cum sit inmobilis, terrae 
constantiam non absurde sortita est. Et alia initia 
inueniri forsitan posse ait, quae deo nota sint uel 
ei qui sit diis amicus. 
    Sed de primis elementis, igni et aqua cete-
risque, et illa constare particulatim animalium et 
inanimantium corpora; mundumque omnem ex 
omni aqua totoque igni et aeris uniuersitate 
cunctaque terra esse factum, et non solum nullam 
horum partem extra orbem relinqui, sed <ne> 
uim quidem eius [et] extrinsecus inueniri. Haec 
autem inuicem ex se intra se apta et conexa esse; 
idcircoque in igne atque terra aquae et aeri est situs, 
et, sicut ignis aeri cognatione coniungitur, ita 
humor adfinitati terrenae iugatur. Hinc unum esse 
mundum in eoque omnia nec relictum locum, in 
quo alius, nec elementa superesse, ex quibus 
alterius mundi corpus possit esse. Ad haec ei adtri-
buta est perpetua iuuentas et inuiolata ualetudo; 
eoque nihil praeterea extrinsecus est relictum, 
quod corrumpere posset ingenium eius et, si 
superesset, non eum laederet, cum ita apud se ex 
omni parte conpositus atque ordinatus foret, ut 
aduersantia et contraria naturae disciplinaeque 
eius officere non possent. 
    Idcirco autem perfectissimo et pulcherrimo 
mundo instar pulchrae et perfectae sphaerae a 
fabricatore deo quaesitum est, ut sit nihil indigens, 
sed operiens omnia coercensque contineat, pulcher 
et admirabilis, sui similis sibique respondens. Hinc  
illud etiam: <cum> septem locorum motus habe-
antur, progressus et retrocessus, dexteriores ac 
sinistri, sursum etiam deorsumque nitentium et 
quae in gyrum circuitumque torquentur, sex 
superioribus remotis, haec una mundo relicta est 
sapientiae et prudentiae propria, ut rationabiliter 
uolueretur. Et hunc quidem mundum nunc sine 
initio esse dicit, alias originem habere natumque 
esse: nullum autem eius exordium atque initium 
esse ideo quod semper fuerit; natiuum uero uideri, 
quod ex his rebus substantia eius et natura constet, 
quae nascendi sortitae sunt qualitatem. Hinc et 
tangitur et uidetur sensibusque corporeis est 
obuius. Sed quo ei nascendi causam deus praestitit, 
ideo inmortali perseuerantia est semper futurus. 
    Animam uero animantium omnium non esse 
corpoream nec sane perituram, cum corpore fuerit 
absoluta, omniumque gignentium esse seniorem; 
atque ideo et imperitare et regere ea quorum curam 
fuerit diligentiamque sortita; ipsamque semper 
et per se moueri, agitatricem aliorum, quae natura 
sui inmota sunt atque pigra. Sed illam, fontem 
animarum omnium, caelestem animam, optimam 
et sapientissimam uirtute esse genetricem, sub-
seruire etiam fabricatori deo et praesto esse ad 
omnia inuenta eius pronuntiat. Verum substantiam 
mentis huius numeris et modis confici congeminatis 
ac multiplicatis augmentis incrementisque per se 
et extrinsecus partis; et hinc fieri ut musice 
mundus et canore moueatur.  
    Naturasque rerum binas esse, et earum alteram 
esse, quam quidem δοξαστὴν appellat ille et quae 
uideri oculis et adtingi manu possit; alteram, 
quae ueniat in mentem, cogitabilem et intellegi-
bilem; detur enim uenia nouitati uerborum, rerum 
obscuritatibus seruienti. Et superiorem quidem 
partem mutabilem esse ac facilem contuenti, hanc 
autem, quae mentis acie uidetur et penetrabili 
cogitatione percipitur atque concipitur, incorrup-
tam, inmutabilem, constantem eandemque et 
semper esse. Hinc et duplicem rationem interpreta-
tionemque dicit: namque illa uisibilis fortuita et 
non ita perseueranti suspicione colligitur, at haec 
intellegibilis uera, perenni et constanti ratione 
probatur esse. 
    Tempus uero aeui esse imaginem, si quidem 
tempus mouetur, perennitatis fixa et inmota 
natura est; et ire in eam tempus, et in eius magnitu-
dinem finiri ac dissolui posse, si quando hoc 
decreuerit fabricator mundi deus. Eiusdem tem-
poris spatiis mensuras mundanae conuersionis 
intellegi. Solis quippe et lunae globum hoc agere, 
ceterasque stellas, quas nos non recte erroneas et 
uagas dicimus; nostrae enim super earum cursibus 
opiniones disputationesque possunt in errorem 
intellectum inducere. Ceterum ille rerum ordinator 
ita reuersiones earum, ortus, obitus, recessus, 
moras progressusque constituit, ut ne modico 
quidem errori locus esset. Dies quippe cum noctibus 
mensium spatia conplere, menses uicissim anno-
rum orbes inuoluunt, nec prius quam signa haec 
luce siderea ardere coeperunt, iniri potuerunt  
temporum numeri, perituramque esse obseruatio-
nem conputationis huius, si hic olim chorus 
antiquus steterit. 
    Namque ut mensurae et reuersiones temporum 
noscerentur circuitusque mundi uideretur, solis 
incensa sunt lumina, et uicissim, ut quies desiderata 
proueniret animantibus, opacitas est inuenta noctis. 
Mensesque effici, cum luna, circuli sui conpleto 
curriculo, ad eundem locum, a quo discesserit, 
reuertatur; anni uero spatia concludi, cum sol 
quadrinas temporum contigerit uices et ad idem 
signum fuerit inuectus. Horum enim ratio in se 
reuertentium et a se proficiscentium intellectum 
cogitationis inuenit. Esse autem stellarum nihilo-
minus certos ambitus legitimis curriculis perpetuo 
seruatos, quos uix hominum sollertia conprehendit. 
Vnde fit ut et magnus ille uocitatus annus facile 
noscatur, cuius tempus inplebitur, cum uagantium 
stellarum comitatus ad eundem peruenerit finem 
nouumque sibi exordium et itinera per uias mundi 
reparauerit. 
    Globorum uero caelestium, nexorum inter 
se per uices mutuas, omnium supremum esse eum 
qui inerrabili meatu censetur; eius amplexu 
ceteros coerceri. Et esse ἀπλανέσι primum ordinem, 
secundum Saturno datum, Ioui tertium, Martem 
quartum tenere, quintum Mercurio dari, sextum 
Veneris esse, septimum solis itineribus incendi, 
octauum metiri lunam. 
    Exinde elementis omnia ac principiis occupari. 
Ignem ante alia superiorem esse, mox aeris locum, 
hinc aquae proximum et tunc globum terrae in  
medio situm, aequalem loco ac figura, inmobilem 
stare. Hos astrorum ignes sphaeris adfixos perpetuis 
atque indefessis cursibus labi, et hos animalis deos 
dicit esse; sphaerarum uero ingenium ex igni 
coalitum et fabricatum. 
    Iam ipsa animantium genera in quattuor species 
diuiduntur, quarum una est ex natura ignis eius-
modi qualem solem ac lunam uidemus ceterasque 
siderum stellas, alterum ex aeria qualitate_hanc 
etiam daemonum dicit_, tertium ex aqua terraque 
coalescere; et mortale genus corporum ex eo diuidi 
terrenum atque terrestre_sic enim ἔγγειον et 
ἐπίγειον censui[t] nuncupanda_terrenumque 
esse arborum ceterarumque frugum, quae humi 
fixae uitam trahunt, terrestria uero quae alit ac 
sustinet tellus. 
    Deorum trinas nuncupat species, quarum est 
prima unus et solus summus ille, ultramundanus, 
incorporeus, quem patrem et architectum huius 
diuini orbis superius ostendimus; aliud genus est 
quale astra habent ceteraque numina, quos caeli-
colas nominamus; tertium habent, quos medio-
ximos Romani ueteres appellant, quod [est] sui 
ratione, sed <et> loco et potestate diis summis 
sunt minores, natura hominum profecto maiores. 
    Sed omnia quae naturaliter et propterea 
recte feruntur prouidentiae custodia gubernantur 
nec ullius mali causa deo poterit adscribi. Quare 
nec omnia ad fati sortem arbitratur esse referenda. 
Ita enim definit: prouidentiam esse diuinam  
sententiam, conseruatricem prosperitatis eius, cuius 
causa tale suscepit officium; diuinam legem esse 
fatum, per quod ineuitabiles cogitationes dei atque 
incepta conplentur. Vnde si quid prouidentia geri-
tur, id agitur et fato, et quod fato terminatur 
prouidentia debet susceptum uideri. Et primam 
quidem prouidentiam esse summi exsuperantissi-
mique deorum omnium, qui non solum deos 
caelicolas ordinauit, quos ad tutelam et decus per 
omnia mundi membra dispersit, sed natura etiam 
mortales eos, qui praestarent sapientia ceteris ter-
renis animantibus, ad aeuitatem temporis [s]edidit 
fundatisque legibus reliquarum dispositionem ac 
tutelam rerum, quas cotidie fieri necesse est, diis 
ceteris tradidit. Vnde susceptam proui[de]nciam 
dii secundae prouidentiae ita nauiter retinent, ut 
omnia, etiam quae caelitus mortalibus exhibentur, 
inmutabilem ordinationis paternae statum teneant. 
Daemonas uero, quos Genios et Lares possumus 
nuncupare, ministros deorum arbitra[n]tur custo-
desque hominum et interpretes, si quid a diis 
uelint. 
    Nec sane omnia referenda esse ad uim fati 
puta[n]t, sed esse aliquid in nobis et in fortuna esse 
non nihil. Et fortunae quidem inprouidos casus 
ignorari a nobis fatetur; instabile enim quiddam 
et incurrens intercedere solere, quae consilio fuerint 
et meditatione suscepta, quod non patiatur medi-
tata ad finem uenire. Et tunc quidem cum inpedi-
mentum istud utiliter prouenit, res illa felicitas 
nominatur; at ubi repugnationes istae nociuae  
erunt, infelicitas dicitur. Omnium uero terrenorum 
nihil homine praestabilius prouidentia dedit. 
    Quare idem bene hominis pronuntia[n]t 
esse animam corporis dominam. At enim cum tres 
partes animae ducat esse, rationabilem, id est 
mentis optumam portionem, hanc ait capitis arcem 
tenere; irascentiam uero procul a ratione ad domi-
cilium cordis deductam esse obsequique eam in 
loco respondere sapientiae; cupidinem atque ad-
petitus, postremam mentis portionem, infernas 
abdominis sedes tenere ut popinas quasdam et 
latrinarum latebras, deuersoria nequitiae atque 
luxuriae; relegatam uero idcirco longius a sapientia 
hanc partem uideri, ne inportuna uicinitate ratio-
nem consulturam desuper cunctorum saluti in ipsa 
cogitationum utilitate turbaret. Totum uero homi-
nem in capite uultuque esse; nam prudentiam 
sensusque omnis non alias quam illa parte cor-
poris contineri. Cetera enim membra ancillari et 
subseruire capiti, cibos et alia subministrare, 
uectare etiam sublime po[s]situm ut dominum 
atque rectorem prouidentiaque eius a periculis 
uindicari. Sed machinamenta, quibus ad sentiendas 
et diiudicandas qualitates sensus instructi sunt, 
ibidem erga regiam capitis constituta esse in 
conspectu rationis, ut intellegendi ac persentis-
cendi ueritas adiuuetur. 
    Sensus uero ipsi ad ea quae sunt sensibilia 
apte conposita natura intellegentiam cognatam  
tenent. Ac primo oculorum acies gemellas perluci-
das et quadam luce uisionis inlustres noscendi 
luminis officium tenere. Auditionem uero, aeriae 
naturae participem, aeris nuntiis percipere sonores. 
Iam gustatus solutiores esse sensus ideoque umi-
dioribus et aquosis potius commodatos. Tactum 
etiam terrenum atque corporeum solidiora quaeque 
contingi offendique possunt sentire. Eorum etiam 
quae corrupta mutantur separata intellegentia est; 
in media namque regione oris nares natura consti-
tuit, quarum bifori uia odor cum spiritu commeat. 
Conuersiones autem mutationesque odoratus causas 
dare easque de corruptis uel adustis uel mitescen-
tibus aut madefactis sentiri, cum quidem ea, quae 
feruntur uapore uel fumo exhalantur, odorum 
uiis iudicium sensusque succedunt; nam res[istent] 
integrae et aer purus numquam eiusmodi auris 
inficiunt eos. 
    Sensus quidem ipsi communes nobis sunt cum 
ceteris animantibus; at enim hominis sollertia 
eiusmodi diuino beneficio instructior auctiorque, 
quod auditus illi est uisusque praestantior. Oculis 
namque metitus est caelum siderumque circuitus 
et astrorum obitus atque ortus eorumque cum 
significatibus spatia conprehendit, ex quo pulcher-
rimus et uberrimus fons ille philosophiae profluxit. 
Auditu uero quid homini magnificentius potuit 
euenire, per quem prudentiam sapientiamque  
condisceret numerosque orationis metiretur ac 
modos faceret fieretque ipse totus modulatus ac 
musicus? Lingua et dentium uallum et ipsius 
osculi uenustas accessit. Quod quidem aliis ani-
mantibus ad explendam uictus necessitatem infe-
rendasque uentri copias conparatum est, sed homini 
promptuarium potius rectae rationis et suauissimae 
orationis hoc datum est, ut, quae prudentia corde 
conceperit, ea sensa promat oratio. 
    Sed totius corporis habitus et figura 
membrorum alia condicione sunt optuma, alia 
longe peiora: inferiora reguntur optimatium 
praestantia et ipsa ministerium suggerunt victuale. 
Pedes ceteraque umerorum tenus capiti oboediunt. 
At superciliorum saepes praemuniunt oculis, ne 
desuper proruat, quod teneras uisiones mollesque 
perturbet. Pulmones loco ac sui genere cordi plu-
rimum consulunt, cum exardescit ira trepidansque 
celerioribus motibus uertex cordis ipsius, madens 
sanguine, pulmonum excipitur mollitia, siti, frigore. 
Lienem uero iocineri non frustra esse finitimum, ut 
eius redundantiam participatis haustibus releuet 
abstergeatque ea quae sordium fuerint purumque ac 
sincerum praestet, quod maxime fibris est commo-
dum. Ventrem hiris intestinorum circumplexum et 
nexibus inpeditum esse, ne esculenta et potulenta 
sese penetrarent, sed ut retenta paulisper utilitatem 
sui ac censum animantibus exhiberent; nam [ne] 
exhaustis et labentibus usque <quae> inferuntur,  
momentis omnibus adpetendi cibi necessitas inmi-
neret et ad hoc unum occupari nobis dies noctesque 
esset necesse. 
    Visceribus ossa sunt tecta; eadem reuincta 
sunt neruis. Et tamen ea quae sunt internuntia 
sentiendi sic sunt operta uisceribus, ne crassitudine 
sensus hebetentur. Illa etiam, quae iuncturis et 
copulis nexa sunt, ad celeritatem facilius se 
mouendi, haud multis sunt inpedita uisceribus. 
Denique ipsius capitis uerticem specta: contectum 
tenui cute capillisque hirsutum uidebis aduersum 
uim frigoris et caloris. At enim illae opi[t]mae sunt 
partes quas labor subigit, ut femina ipsaque sessi-
tandi regio est. Quid de cibatu ipso loquar, quem 
itinera ex utero manantia, fibris iecoris adiuncta, 
dispertiunt in cruoris habitudinem uersum, ut 
eum ex eo loco per omnes artus natura sollers 
deriuari faciat? Sed e regione cordis uenarum 
meatus oriuntur, per pulmonum spiracula uiuaci-
tatem transferentes, quam de corde susceperint, et 
rursus ex illo loco diuisae per membra totum 
hominem iuuant spiritu[m]. Hinc illae anhelandi 
uices haustae redditaeque alterno modo, ne mutuis 
inpediantur occursibus. Venarum diuersae sunt 
qualitates, quas ad procreandum e regione ceruicum 
per medullas renum commeare et suscipi inguinum 
loco certum est et pulsu uenarum genitale semi-
nium humanitatis exire.  
    At cum totius corporis <tres> dicat 
esse substantias, primam uult uideri ex igni et 
aqua et ceteris elementis, aliam ex consimilibus 
partibus uiscerum, ossiculorum, cruoris et cetero-
rum, tertiam de discrepantibus diuersisque mem-
bris, id est capite, utero et articulis disparibus. 
Vnde et substantia, quae de simplicibus constat 
elementis, si id quod necessitate uictus extrinsecus 
adrogatur commodo congruit et generi singulorum, 
qualitatem corporis temperiemque custodit, et 
illis, quae de consimilibus, robur auget et iis, quae 
inter se disparia supra diximus, pulchritudinem 
nutrit; et simul[abo] aequalitas ista sicci <atque> 
umidi, feruentis ac frigidi sanitatem, uires speciem-
que largitur, sicuti illa intemperans atque inmo-
derata permixtio singulis uniuersisque uitiatis 
animal celeri exitio corrumpit. 
    Tripertitam animam idem dicit: primam 
eius rationabilem esse partem, aliam excandescen-
tiam uel inritabilitatem, tertiam adpetitus; ean-
dem cupiditatem possumus nuncupare. Sed tunc 
animanti sanitatem adesse, uires, pulchritudinem, 
cum ratio totam regit parentesque ei inferiores 
duae partes concordantesque inter se iracundia et 
uoluptas nihil adpetunt, nihil commouent, quod 
inutile esse duxeri[n]t ratio. Eiusmodi ad aequa-
bilitatem partibus animae temperatis, corpus nulla  
turbatione frangitur. Alioquin inuehit aegritudi-
nem atque inualentiam et foeditatem, cum inconpo-
sitae et inaequales inter se erunt, cum irascentiam 
et consilium subegerit sibique subiecerit cupiditas 
aut cum dominam illam reginamque rationem, 
obsequente licet et pacata cupidine, ira flagrantior 
uicerit. Sed aegritudinem mentis stultitiam esse 
dicit eamque in partes duas diuidit; harum unam 
inperitiam nominat, aliam insaniam uocat; et 
inperitiae morbum ex gloriosa iactatione contin-
gere, cum eorum, quorum ignarus est, doctrinam 
aliquis scientiamque mentitur; furorem uero pes-
sima consuetudine et libidinosa uita solere euenire 
hancque insaniam nominari, quam uitiosa qualitas 
corporis prodit, cum ea quae rationi sunt parata 
in ipso uertice inportunis angustiis coartantur. At 
enim hominem tunc esse perfectum, cum anima 
et corpus aequaliter copulantur et inter se conue-
niunt sibique respondent, ut firmitas mentis 
praeualentibus corporis uiribus non sit inferior; 
corporis uero tunc natiuis incrementis augetur, cum 
ualitudinis ratio procurata salubriter modum neces-
sarii uictus nescit excedere nec ualitudo obteritur 
magnitudine externorum laborum nec pabuli sarcina 
inmoderatius inuecti uel non, ut oportet, digesti 
distributique per corpus. Tunc enim artus ac mem-
bra uigoris debiti modum et uires retinent, cum 
id quod infertur ad totius corporis conseruationem 
ueluti singillatim exaequatum cunctis partibus 
diuiditur. Verum enimuero tunc exitium copo† . . .  
        {LIBER II} 
    Moralis philosophiae caput est, Faustine fili, 
ut scias quibus ad beatam uitam perueniri ratio-
nibus possit. Verum ut beatitudinem bonorum fine 
ante alia contingere putes, ostendam quae de hoc 
Plato senserit. Bonorum igitur alia eximia ac 
prima per se ducebat esse, per praeceptionem 
cetera bona fieri existimabat. Prima bona esse 
deum summum mentemque illam, quam νοῦν idem 
uocat; secundum ea quae ex priorum fonte pro-
fluerent esse animi uirtutes: prudentiam, iusti-
tiam, pudicitiam, fortitudinem; sed his omnibus 
praestare prudentiam; secundam numero ac pote-
state continentiam posuit; has iustitiam sequi; 
fortitudinem quartam esse. Differentiam hanc 
bonorum esse constituit: partim diuina per se et 
prima simplicia duci bona; alia hominum nec 
eadem omnium existimari. Diuina quapropter esse 
atque simplicia uirtutes animi, humana autem 
bona eaque quorundam esse[nt], quae cum corporis 
commodis congruunt, et illa quae nominamus 
externa, quae sapientibus et cum ratione ac modo  
uiuentibus sunt sane bona, stolidis et eorum usum 
ignorantibus esse oportet mala. 
    Bonum primum est uerum et diuinum 
illud, optimum et amabile et concupiscendum, 
cuius pulchritudinem rationabiles adpetunt mentes 
natura duce instinctae ad[em] eius ardorem. Et 
quod non omnes id adipisci queunt neque primi 
boni adipiscendi facultatem possunt habere, ad 
id feruntur quod hominum est, quod secundum 
nec commune multis est nec omnibus similiter 
bonum. Namque adpetitus et agendi aliquid 
cupido aut uer[b]o bono incitatur aut eo quod 
uideatur bonum. Vnde natura duce cognatio quae-
dam est cum bonis ei animae portioni[s], quae 
cum ratione consentit. Accidens autem bonum est 
et putatur, quod corpori rebusque uenientibus 
extrinsecus copulatur. Et illum quidem, qui natura 
inbutus est ad sequendum bonum, non modo 
sibimet intimatum putat, sed omnibus etiam 
hominibus; nec pari aut simili modo, uerum 
[etiam] * * * unumquemque acceptum esse, 
dehinc proximis et mox ceteris, qui familiari usu uel 
notitia iunguntur. 
    Hominem ab stirpe ipsa neque absolute 
malum nec bonum nasci, sed ad utrumque procliue 
ingenium eius esse; habere semina quidem quae-  
dam utrarumque rerum cum nascendi origine 
copulata, quae educationis disciplina in partem 
alteram debeant emicare; doctoresque puerorum 
nihil antiquius curare oportet quam ut amatores 
uirtutum uelint esse, moribus, institutis eos ad id 
prorsus inbuere, ut regere et regi discant magistra 
iustitia. Quare praeter cetera induci ad hoc eos 
oportere, ut sciant quae sequenda fugiendaque 
sint, esse honesta et turpia, <plena> illa uolup-
tatis ac laudis haec[tenus] dedecoris ac turpitu-
dinis; honesta eadem, quae sunt bona, confidenter 
optare nos oportere. Tria genera ingeniorum ab 
eo sunt conprehensa, quorum praestans et egregium 
appellat unum, alterum deterrimum pessimumque, 
tertium ex utroque modice temperatum medium 
nuncupauit; mediocritatis huius uult esse parti-
cipes puerum docilem et uirum progredientem 
ad modestiam eundemque commodum ac uenus-
tum. Eiusmodi quippe medietatis inter uirtutes 
et uitia intercedere dicebat tertium quiddam, ex 
quo alia laudanda, alia culpanda essent. Inter 
scientiam <et inscientiam> ualidam <alteram 
opinionem,> alteram falsam peruicaciae uanitate 
iactatam, inter pudicitiam libidinosamque uitam 
abstinentiam et intemperantiam posuit, fortitudini 
ac timori medios pudorem et ignauiam fecit. 
Horum quippe, quos mediocres uult uideri, neque 
sinceras esse uirtutes nec uitia tamen mera et 
intemperata, sed hinc atque inde permixta esse.  
    Malitiam uero deterrimi et omnibus uitiis 
inbuti hominis ducebat esse; quod accidere cense-
bat, cum optima et rationabilis portio et quae etiam 
imperitare ceteris debet, seruit aliis, illae uero 
uitiorum ducatrices, iracundia et libido, ratione 
sub iugum missa dominantur. Eandem malitiam 
de diuersis, abundantia inopiaque, constare; nec 
solum eam inaequalitatis uitio claudicare arbitra-
tur, sed etiam incumbere dissimilitudine; neque 
enim posse[t] cum bonitate congruere, quae a 
semetipsa tot modis discrepet et non solum 
disparilitatem, sed etiam inconcinnitatem prae se 
gerat. Tres quapropter partes animae tribus dicit 
uitiis urgueri: prudentiam indocilitas inpugnat, 
quae non abolitionem infert scientiae, sed contraria 
est disciplinae discendi_huius duas ab eo species 
accipimus, inperitiam et fatuitatem, quarum inpe-
ritia sapientiae, fatuitas prudentiae inueniuntur 
inimicae_, iracundiam audacia; in eius comita-
tu[m] secuntur indignatio et incommobilitas_ 
_ἀοργησίαν sic interim dixerim_, quae non 
extinguit incitamenta irarum, sed ea stupore defigit 
inmobili. Cupiditatibus luxuriam, id est adpetitus 
adplicat uoluptatum et desideriorum ad fruendum 
potiendumque haustus inexplebiles. Ex hac manat 
auaritia atque lasciuia, quarum altera liberalitatem 
coercet, altera inmoderatius fundendo patrimonia 
prodigit facultates.  
    Sed uirtutem Plato habitum esse dicit mentis 
optime et nobiliter figuratum, quae concordem 
sibi, quietem, constantem etiam eum facit, cui 
fuerit fideliter intimata, non uerbis modo sed 
factis etiam secum et cum ceteris congruentem: 
haec uero procliuius, si ratio in regni sui solio 
constituta adpetitus e[s]t iracundias semper [in]do-
mitas et in frenis habet ipsaeque ita oboediunt, 
ut tranquillo ministerio fungantur. Vnimodam 
uero esse uirtutem, quod bonum suapte natura[e] 
adminiculo non indiget, perfectum autem quod 
sit solitudine debet esse contentum. Nec solum 
aequalitas uerum etiam similitudo cum uirtutis 
ingenio coniungitur: ita enim secum ex parte 
omni congruit, ut ex se apta sit sibique respondeat. 
Hinc et medietates easdemque uirtutes ac summi-
tates uocat, non solum quod careant redundantia 
et egestate, sed quod in meditullio quodam uitio-
rum sitae sint; fortitudo quippe circumsistitur 
hinc audacia, inde timiditate; audacia quidem 
confidentiae fit abundantia, metus uero uitio 
deficientis audaciae. 
    Virtutum perfectae quaedam, inperfectae 
sunt aliae; et inperfectae illae, quae in omnibus 
beneficio solo naturae proueniunt uel quae solis 
disciplinis traduntur et magistra ratione discuntur; 
eas igitur, quae ex omnibus constent, dicemus esse 
perfectas. Inperfectas uirtutes semet comitari 
negat; eas uero, quae perfectae sint, indiuiduas 
sibi et inter se conexas esse ideo maxime arbitratur,  
quod ei, cui sit egregium ingenium, si accedat 
industria, usus etiam et disciplina, quam dux rerum 
ratio fundauerit, nihil relinquetur, quod non uirtus 
administret. Virtutes omnes cum animae partibus 
diuidit et illam uirtutem, quae ratione sit nixa 
et est spectatrix diiudicatrixque omnium rerum, 
prudentiam dicit atque sapientiam; quarum 
sapientiam disciplinam uult uideri diuinarum 
humanarumque rerum, prudentiam uero scientiam 
esse intellegendorum bonorum et malorum, eorum 
etiam, quae media dicuntur. In ea uero parte 
quae iracundior habeatur fortitudinis sedes esse 
et uires animae neruosque ad ea inplenda, quae 
nobis seuerius agenda legum inponuntur imperio. 
Tertia pars mentis est cupidinum et desideriorum, 
cui necessario abstinentia comes est, quam uult esse 
seruatricem conuenientiae eorum, quae natura 
recta prauaque sunt in homine. A displicentia[m] 
ad mediocritatem libido flectitur actusque uolup-
tarios ratione huius dicit ac modestia coerceri. 
    Per has tres animae partes quartam uir-
tutem, iustitiam, aequaliter diuidentem se scien-
tiamque causam esse dicit, ut unaquaeque por-
tio[re] ratione ac modo ad fungendum munus 
oboediat. Hanc ille heros modo iustitiam nominat, 
nunc uniuersae uirtutis nuncupatione conplectitur 
et item fidelitatis uocabulo nuncupat; sed cum 
ei a quo possidetur est utilis, beniuolentia est, at 
cum foras spectat et est fida speculatrix utilitatis 
alienae, iustitia nominatur. Est et illa iustitia, 
quae quartum <in> uulgata diuisione uirtutum 
locum possidet, quae cum religiositate, id est  
ὁσιότητι, copulatur; quarum religiositas deum 
honori ac suppliciis diuinae rei mancipata est, illa 
uero hominum societatis et concordiae remedium 
atque medicina est. Duabus autem aequalibus de 
causis utilitatem hominum iustitia regit, quarum 
est prima numerorum obseruantia et diuisionum 
aequalitas et eorum quae pacta sunt symbole, ad 
haec ponderum mensurarumque custodia et com-
municatio opum publicarum; secunda finalis est 
et ueniens ex aequitate partitio, ut singulis in 
agros dominatus congruens deferatur ac seruetur, 
[bonus] optimis optatior, minor non bonis; ad hoc 
bonus quisque natura et industria in honoribus et 
officiis praeferatur, pessimi ciues luce careant 
dignitatis. Sed ille iustus in deferendo honore ac 
seruando modus est ei qui est suffragator bonorum 
et malorum subiugator, ut semper in ciuitate 
emineant quae sunt omnibus profutura, iaceant 
et subiecta sint cum suis auctoribus uitia. 
    Quod facilius obtinebitur, si duobus exem-
plis instruamur: unius diuini ac tranquilli ac beati, 
alterius inreligiosi et inhumani ac merito intesta-
bilis, ut pessimo quidem alienus et auersus a recta 
uiuendi ratione, <pro> facultate sua diuino illi 
et caelesti bonus similior esse uelit. 
    Hinc rhetoricae duae sunt apud eum partes, 
quarum una est disciplina contemplatrix bonorum, 
iusti tenax, apta et conueniens cum secta eius qui 
politicus uult uideri; alia uero adulandi scientia 
est, captatrix uerisimilium, usus nulla ratione  
collectus_sic enim ἄλογον τριβὴν elocuti sumus_, 
quae persuasum uelit quod docere non ualeat. 
Hanc δύναμιν τοῦ πείθειν ἄνευ τοῦ διδάσκειν defi-
niuit Plato, quam ciuilitatis articuli umbram, 
id est imaginem, nominauit. Ciuilitatem, quam 
πολιτικὴν uocat, ita uult a nobis intellegi, ut eam 
esse ex uirtutum numero sentiamus. Nec solum 
agentem atque in ipsis administrationibus rerum 
spectari, <sed> ab ea uniuersa discerni; nec 
solum prouidentiam prodesse ciuilibus rebus, sed 
omnem sensum eius atque propositum fortunatum 
et beatum statum facere ciuitatis. 
    Haec eadem utilitati animae procurat duo-
bus modis; altera namque legalis est, iuridicialis 
altera. Sed prior consimilis est exercitationi, per 
quam pulchritudo animae et robur adquiritur, 
sicut exercitatione ualitudo corporis gratiaque 
retinetur; iuridicialis illa medicinae par[s] est, 
nam morbis animae medetur sicut illa corporis. 
Has disciplinas uocat plurimumque earum curatio-
nem commoditatis adferre profitetur. Harum 
imitatrices esse coquinam et unguentariam et 
artem sophisticam professionemque iuris blandas 
et adsentationum inlecebris turpes profitentibus, 
inutiles cunctis. Quarum sophisticam coquinae 
coniungit; nam ut illa medicinae professione inter-
dum opinionem inprudentium captat, quasi ea  
quae agit cum morborum medela conueniant, sic 
sophistice[n] imitata iuridicialem statum dat opi-
nionem stultis, quasi iustitiae studeat, quam ini-
quitati fauere constat. Vnguentariam uero profes-
sio[nes] iuris imita[n]tur; nam sicut illa <dum> 
remedio uult esse, per quod species corporibus ac 
ualitudo seruentur, non modo utilitatem corporum 
minuit, sed robur etiam uiresque frangit et uerum 
colorem ad desidiam sanguinis mutat, sic haec [in] 
scientiam imitata iuris simulat quidem uirtutem 
se animis augere, eneruat autem, quod in illis 
natiuae fuerit industriae. 
    Virtutes eas doceri et studeri posse arbitrabatur, 
quae ad rationabilem animum pertinent, id est 
sapientiam et prudentiam; et illas, quae uitiosis 
partibus pro remedio resistunt, id est fortitudinem 
et continentiam, rationabiles quidem esse, sed 
superiores uirtutes pro disciplinis haberi, ceteras, si 
perfectae sunt, uirtutes appellat; si semiperfectae 
sunt, non illas quidem disciplinas uocandas esse 
censet, sed nec in totum existimat disciplinis 
alienas. Iustitiam uero, quod trinis animae regio-
nibus sparsa sit, artem uiuendi ac disciplinam 
putat, et nunc docilem esse, nunc usu et experiendo 
prouenire. 
    Bonorum autem quaedam sui gratia adserit 
adpetenda, ut beatitudinem, ut bonum gaudium; 
alia non sui, ut medicinam; alia et sui et alterius, 
ut prouidentiam ceterasque uirtutes, quas et sui  
causa expetimus ut praestantes per se et honestas 
et alterius, id est beatitudinis, qui uirtutum exop-
tatissimus fructus est. Hoc pacto etiam mala 
quaedam sui causa fugitanda sunt, alia ceterorum, 
pleraque et sui et aliorum, ut stultitia et eiusmodi 
uitia, quae et sui causa uitanda sunt et eorum quae 
accidere ex his possunt, id est miseriae atque 
infelicitatis. Eorum, quae adpetenda sunt, quaedam 
absolute bona dicimus, quae semper atque omnibus, 
cum adsunt, inuehunt commoda, ut uirtutes, 
quarum beatitas fructus est, alia quibusdam nec 
cunctis uel perpetuo bona, ut uires, ualitudo, 
diuitiae et quaecumque corporis et fortunae sunt. 
Pari pacto et eorum quae declinanda sunt, quaedam 
omnibus ac semper uideri mala, quando nocent 
atque obsunt, ut sunt uitia et infortunia, quaedam 
aliis nec ea semper nocere, ut aegritudinem, 
egestatem et cetera. 
    Sed uirtutem liberam et in nobis sitam et 
nobis uoluntate adpetendam; peccata uero esse non 
minus libera et in nobis sita, non tamen ea suscipi 
uoluntate. Namque ille uirtutis spectator, cum 
eam penitus intellexerit bonam esse et benignitate 
praestare, ad eam adfectabit profecto et sectandam 
existimabit sui causa; [a]ut item ille, qui senserit 
uitia non solum turpitudinem existimationi inue-
here, sed nocere alio pacto fraudique esse, qui 
potest sponte se ad eorum consortium iungere? 
Sed si ad eiusmodi mala pergit ac sibi usuram 
eorum utilem credit, deceptus errore et imagine 
boni sollicitatus quidem, insciens uero ad mala 
praecipitatur; discrepes quippe a communi sen-  
tentia, si non quidem ignores quid pauperiem 
ac diuitias intersit et, cum haec in procliui sita 
sint nec pauperies honestatem uel turpitudinem 
diuitiae adlaturae sint, si egestatem rerum uictui 
necessariarum copiis praeferas, ineptire uidearis; 
et adhuc illud absurdius, si quis sanitatem corporis 
spernat eligens morbos; sed illud postremae 
dementiae est, cum, qui uirtutis pulchritudinem 
oculis animae uiderit utilitatemque eius usu et 
ratione perspexerit, non ignarus quantum dedecoris 
atque incommodi adipiscatur ex participatione 
uitiorum, tamen addictum se uelit uitiis. 
    Corporis sanitatem, uires, indolentiam cete-
raque eius bona extraria, item diuitias et cetera 
quae fortunae commoda ducimus, ea non simpli-
citer bona nuncupanda sunt. Nam si quis ea 
possidens usu se abdicet, ea illi inutilia erunt; si 
quis autem eorum usum conuerterit ad malas artes, 
ea illi etiam noxia uidebuntur. Vitiis subiectus 
erit qui ea possidet, haberi haec etiam oberit. 
Vnde colligitur simpliciter bona haec dici non opor-
tere, ut ea etiam quae sunt * * * , morbos atque 
pauperiem ceteraque * * * existimari oportet. 
Nam qui tenuis est, si modificetur in sumptibus, 
nullam noxam ex eo sentiet et qui recte pauperie 
sua utitur non solum nihil capiet incommodi, uerum 
ad tollenda cetera melior atque praestantior fiet. Si  
igitur nec habere pauperiem neque eam ratione 
regere contrarium est, paupertas per se malum non 
est. 
    Voluptatem uero neque bonum esse absolute 
neque simpliciter malum, sed eam, quae sit honesta 
nec pudendis rebus sed gloriosis actibus ueniat, 
non esse fugiendam, illam uero, quam aspernetur 
natura ipsa turpi delectatione quaesitam, uitari 
oportere censebat. Sollicitudinem et laborem, si 
naturabiles essent et ab ipsa uirtute descenderent 
et essent pro aliqua praeclara administratione 
susceptae, adpetibiles ducebat esse; sed si aduer-
sum naturam turpissimarum <rerum> causa 
gignerentur, malas intestabilesque esse. Non sola 
tristia et uoluptates accidere animis et uenire 
corporibus, sed esse medium quendam statum, 
qualis est cum abest tristitia nec tamen laetitiam 
adesse sentimus. 
    Ex his quae in nobis sunt, primum bonum 
atque laudabile est uirtus, bonum studenti. Ideo 
honestum appellari oportet; solum quippe quod 
honestum est bonum ducimus, ut e[s]t malum 
turpe; ac merito quod turpe est bonum non potest 
esse. 
    Amicitiam ait sociam eamque consensu consistere 
reciprocamque esse ac delectationis uicem reddere, 
quando aequaliter redamat. Hoc amicitiae com-
modum prouenit, cum amicus eum quem diligit 
pariter ac se cupit prosperis rebus potiri. Aequalitas 
ista non aliter prouenit nisi similitudo utroque 
parili caritate conueniat. Nam ut pares paribus 
inresolubili nexu iunguntur, ita discrepantes et  
inter se disiuncti sunt nec aliorum amici. Inimici-
tiarum autem uitia gignuntur ex maliuolentia, per 
dissimilitudinem morum et distantiam uitae et 
sectas atque ingenia contraria. Alia etiam amicitiae 
genera dicit esse, quarum pars uoluptatis gignitur 
causa, pars necessitatis. Necessitudinum et libero-
rum amor naturae congruus est, ille alius abhorrens 
ab humanitatis clementia, qui uulgo amor dicitur, 
est adpetitus ardens, cuius instinctu per libidinem 
capti amatores corporum in eo quod uiderint 
totum hominem putant. Eiusmodi calamitates 
animarum amicitias idem appellari uetat, quod 
nec mutuae sint nec reciprocari queant, ut ament 
atque redamentur, nec constantia illis adsit et 
diuturnitas desit amoresque eiusmodi satietate ac 
paenitentia terminentur. 
    Plato tres amores hoc genere dinumerat, 
quod sit unus diuinus cum incorrupta mente et 
uirtutis ratione conueniens, non paenitendus; 
alter degeneris animi et corruptissimae uoluptatis; 
tertius ex utroque permixtus, mediocris ingenii 
et cupidinis modicae. Animas uero fusciores inpelli 
cupidine corporum unumque illis propositum esse, 
ut eorum usura potiantur atque eiusmodi uoluptate 
et delectatione ardorem suum mulceant; illas uero 
<quae> facetae et urbanae sint animas bonorum 
deamare et studere illis factumque uelle, uti quam 
plurimum potiantur bonis artibus et meliores 
praestantioresque reddantur. Medias ex utroque 
constare nec delectationibus corporum prorsus 
carere et lepidis animarum ingeniis capi posse. Vt 
ille igitur amor taeterrimus et inhumanissimus 
atque turpis non ex rerum natura, sed aegritudine  
corporali morboque colligitur, sic ille diuinus, deo-
rum munere beneficioque concessus, adspirante 
caelesti cupidine in animos hominum credatur 
uenire. Est amoris tertia species, quam diximus 
mediam, diuini atque terreni proximitate collectus 
nexuque et consortio parili copulatus, et ut rationi 
propinquus est diuinus ille, ita terrenus ille cupidini 
iunctus est <et> uoluptati. 
    Culpabilium autem uirorum quattuor for-
mae sunt, quarum prima honorip[o]etarum est, 
sequens abstemiorum, tertia popularis, tyrannicae 
dominationis est ultima. Euenit quapropter pri-
mum illud mentibus uitium, cum uigor rationis 
elanguerit superiorque et robustior fuerit animae 
portio in qua ira dominatur. <at quae> ὀλιγαρχία 
dicitur, ea sic nascitur, cum, propter pessimum 
pastum eius partis animae quae ex cupiditatibus 
constat, non solum rationabilitatis et irascen-
tiae loca possidentur, sed etiam eorum quae non 
necessaria sunt cupidine. Hunc talem Plato 
lucricupidinem atque accipitrem pecuniae nomi-
nauit. Qualitas popularis existit, cum indulgentia 
cupidines roboratae non solum iustis desideriis 
exardescunt, sed sibi etiam quasi obuiae atque 
occursantes et illam consiliariam et illam alteram 
iratiorem animam condicionibus suis presserint. 
Tyrannidis genus ex luxuriosa et plena libidinis 
uita, quae ex infinitis et diuersis et inlicitis 
uoluptatibus conflata mente tota dominatur.  
    Qui sit autem pessimus, eum non solum 
turpem et damnosum et contemptorem deorum et 
inmoderatum et inhumanam atque insociabilem 
uitam ait uiuere, sed nec cum proximis secumue 
congruere atque ideo non a ceteris modo, uerum 
etiam a se discrepare nec aliis tantum, sed sibi 
etiam inimicum esse et idcirco hunc talem neque 
bonis nec omnino cuiquam nec sibi quidem amicum 
esse. Sed eum pessimum uideri quem nulla maligni-
tatis superlatio possit excedere; hunc talem num-
quam in agendis rebus expedire se posse, non solum 
propter inscientiam, sed quod ipse etiam sibimet 
sit ignotus et quod malitia perfecta seditionem 
mentibus pariat, inpediens incepta eius atque 
meditata consilia nec permittens quicquam eorum 
quae uolet. Pessimo quapropter deterrimoque non 
ea tantum uitia quae contra naturam sunt pariunt 
exsecrabilitatem, ut est inuidentia, ut est de alienis 
incommodis gaudium, sed etiam quae natura non 
respuit, uoluptatem dico atque aegritudinem, desi-
derium, amorem, misericordiam, metum, pudorem, 
iracundiam. Idcirco autem hoc euenit, quod inmo-
deratum ingenium, in quaecumque proruerit, 
modum non habet atque ideo semper ei aut deest 
aliquid aut redundat. Hinc eiusmodi homini est 
amor omni tenore corruptus, quod non solum 
effrenatis cupiditatibus et inexplebili[s] siti haurire 
auet omnia genera uoluptatis, sed quod ipso etiam 
formae iudicio inrationabili errore distrahitur, 
ignorans ueram pulchritudinem et corporis effetam 
et eneruem et fluxam cutem deamans, nec saltem  
coloratos sole aut exercitatione solidatos, sed opa-
cos umbra uel desidia molles et cura nimia 
emedullatos artus magni facit. 
    Non sponte grassari malitiam multis 
modis constat; namque iniuriam inordinatam pas-
sionem et aegritudinem mentis esse ait. Vnde 
<ad> delinquendum arbitratur homines non 
sponte ferri. Quis enim tantum mali uoluntate 
susciperet, ut in optima mentis suae parte scelus 
et flagitium sciens ueheret? Cum igitur possessio 
mali ab inprudentibus capitur, usum eius et 
actiones oportet ab ignorantibus sustineri idcir-
coque peius est <nocere> quam noceri, quod 
enim his rebus nocetur quae sunt uiliores, corporis 
et externis, quae uel inminui possunt uel fraudibus 
interire, inlaesis potioribus, quae ad ipsam attinent 
animam. Sed nocere longe peius esse ex eo intellegi 
potest, quod animi[s] bonis eo uitio pernicies 
infertur plusque sibi obest qui alium cupit perdi-
tum quam illi nocet, aduersum quem talia machina-
tur. Et cum nocere alteri malorum omnium 
maximum sit, multo <fit> grauius, si qui nocet 
habeat inpune, grauiusque est et acerbius omni 
supplicio, si noxio inpunitas deferatur nec hominum 
interim animaduersione plectatur, sicut grauius est 
acerbissimorum morborum carere medicina, meden-
tes fallere nec uri aut secari eas partes, quarum 
dolore incolumitati residuarum partium consu-
latur.  
    Quare, ut optumi medici conclamatis 
desperatisque corporibus non adhibent medentes 
manus, ne nihil profutura curatio doloribus spatia 
promulget, ita eos quorum animae uitiis inbu-
tae sunt nec curari queunt medicina sapientiae, 
e[o]mori praesta[n]t. Namque eum cui non ex 
natura nec ex industria recte uiuendi studium 
conciliari potest, uita existimat Plato esse pellen-
dum uel, si cupido uitae eum teneat, oportere 
sapientibus tradi, quorum arte quadam ad rectiora 
flectatur. Et est sane melius talem regi nec ipsum 
regendi habere alios potestatem nec dominari, sed 
seruire seruitium, inpotem ipsum aliorum addici 
potestati parendi potius quam iubendi officia 
sortitum. Virum pessimum non solum deteriorem, 
<sed miseriorem> etiam dicebat esse, quod distra-
hatur semper seditione uitiorum et desideriorum 
aestibus differatur; qui quanto pluri[m]um cupi-
t[i]or sit, tanto egentior sibimet et propterea aliis 
uideri potest. Sperata quippe atque exoptata uix 
pauca et cum maxima aerumna proueniunt iisque 
flagrantiores cupidines furoresque succedunt nec 
futuris modo angitur malis, uerum etiam praeteritis 
transactisque torquetur. Quos omnes morte sola 
ab eiusmodi malis educi posse manifestum est. 
    Sed adprime bonos et sine mediocritate 
deterrimos paucos admodum rarioresque et, ut ipse  
ait, numerabiles esse; eos autem, qui nec plane 
optimi nec oppido deterrimi sint, sed quasi medie 
morati, plures esse. Sed neque superiores obtinere 
recta omnia neque culpabiles in omnibus labi. 
Horum uitia nec grauata nec intempestiua sunt 
aut nimium criminosa, quorum substantia est ex 
redundantia uel defectu, quibus et adprobationis 
integritas et modus est et qui inter laudem uitu-
perationemque mediam uiam uadunt. Iisque rerum 
capessendarum eiusmodi studia excitantur, ut 
nunc boni atque honesti eos rationes inuitent, nunc 
inhonesta lucra et turpes inliciant uoluptates. 
Talibus uiris nec amicitiarum fides perseuerat et 
amores non semper inprobi nec honesti tamen 
eorum animos incurrunt. 
    Perfecte sapientem esse non posse dicit 
Plato, nisi ceteris ingenio praestet, artibus et 
prudentiae partibus absolutus atque iis iam tum 
a pueris inbutus, factis congruentibus et dictis 
adsuetus, purgata et efficata animi uoluptate, eiec-
tis ex animo hinc * * * abstinentia atque patientia 
omnibusque doctrinis ex rerum scientia eloquen-
tiaque uenientibus. Eum qui per haec profectus 
fidenti et securo gradu uirtutis uia graderetur, 
adeptum solidam uiuendi rationem, repente fieri 
perfectum; hunc repente praeteriti futurique aeui  
ultimas partes adtingere et esse quodammodo 
intemporalem. Tum post hoc, uitiis exclusis incer-
tisque etiam missis, omnia quae ad beatam uitam 
f[u]erunt non ex aliis pendere nec ab aliis deferri 
sibi posse, sed in sua manu esse sapiens recte putat. 
Quare nec in secundis rebus effertur nec contrahitur 
in aduersis, cum se ornamentis suis ita instructum 
sciat, ut ab his nulla ui segregetur. Hunc talem 
non solum inferre, sed ne referre quidem oportet 
iniuriam. Non enim eam contumeliam putat, 
quam inprobus faciat, sed [eam non putat, quam] 
patientia firmiter toleret, quando quidem naturae 
lege in animo eius sculptum sit quod nihil horum 
possit nocere sapienti, quae opinantur ceteri 
mala esse. Equidem sapientem illum conscientia 
sua fretum, securum et confidentem in omni uita 
dicit futurum, quod et omnia accidentia reputet ad 
meliores rationes trahens et quod nihil morose uel 
difficulter excipiat sibique persuadeat pertinere res 
suas ad inmortales deos. Iam ille diem mortis suae 
propitius nec inuitus expectat, quod de animae 
inmortalitate confidat; nam, uinculis liberata 
corporeis, sapientis anima remigrat ad deos et pro 
merito uitae purius castiusque transactae hoc ipso 
usu deorum se condicioni conciliat. 
    Eundem sapientem optimum nominat 
ac bonum ac prudentem recte arbitratur, cuius 
sane consilia cum factis rectissimis congruunt et cui  
principia profecta sunt a iusti ratione. Ad hoc 
sapientem et fortissimum dicit esse, ut qui uigore 
mentis ad omnia perpetienda sit paratus. Inde 
est quod fortitudinem neruos animi ipsasque 
ceruices ait, ut ignauiam animae dicit inbecillitati 
esse finitimam. Diuitem hunc solum quidem recte 
putat, quippe cum thensauris omnibus pretiosiorem 
solus uideatur possidere uirtutem. Opes etiam 
quia solus sapiens potest in usibus necessariis 
regere, uideri ditissimus debet. Nam ceteri quamuis 
sint opibus adfluentes, tamen quod uel usum 
earum nesciant uel deducant eas ad pessimas 
[p]artes, inopes uidentur. Egestatem namque non 
abs[tin]entia pecuniae, sed praesentia inmodera-
tarum cupidinum gignit. Philosophum oportet, 
si nihil indigens erit et omnium contumax et 
superior iis quae homines acerba toleratu arbi-
trantur, nihil secus agere quam ut semper studeat 
animam corporis consortio separare, et ideo 
existimandam philosophiam esse mortis adfectum 
consuetudinemque moriendi. 
    Bonos omnes oportet inter se amicos 
esse, etsi sunt minus noti, et potestate ipsa, qua 
mores eorum sectaeque conueniunt, amici sunt 
habendi; paria quippe a similibus non abhorrent. 
Vnde inter solos bonos fidem amicitiae esse constat. 
Sapientia amatorem boni adulescentem facit, sed 
eum qui probitate ingenii sit ad artes bonas 
promptior. Nec deformitas corporis talem abigere 
poterit adpetitum; nam cum ipsa anima conplacita  
est, homo totus adamatur; cum corpus expetitur, 
pars eius deterior est cordi. Iure igitur putandum 
est eum qui sit gnarus bonorum cupitorem quoque 
eiusmodi rerum esse; is enim solus boni[s] desideriis 
accenditur, qui bonum illud oculis animi uidet; 
hunc esse sapientem. Stultus uero quoniam est 
ignarus, osor quoque nec amicus uirtutum sit 
necesse est. Nec frustra hic talis amator est turpium 
uoluptatum. Sapiens nullo modo merae uoluptatis 
quidem alicuius gratia ueniet ad agendum, nisi 
praesto fuerint honesta emolumenta uirtutis. Hunc 
eundem cum eiusmodi uoluntate oportet uitam 
uiuere honestam et admirabilem plenamque laudis 
et gloriae neque harum modo rerum causa ceteris 
omnibus praeferri, uerum etiam iucunditate et 
securitate solum et semper frui. Nec angetur 
carissimis orbatus adfectibus, uel quod ex se 
omnia sunt apta quae ad beatitudinem pergunt, 
uel quod decreto et lege rectae rationis interdicitur 
eiusmodi adflictatio et quod, si de tali se causa 
discruciet, illam aegritudinem uel propter eum qui 
est emortuus suscipiat, quasi in peiore sit parte, 
aut sua gratia, quod tali necessitudine doleat se 
priuatum esse: sed neque obiti causa lamentationes 
suscipi oportet, si sciamus illum neque aliquid 
mali passum ac, si bonae fuerit uoluntatis, etiam 
melioribus adgregatum, neque sui gratia, ut qui 
in se reponit omnia nec cuiusquam absentia uirtutis 
esse indigens potest, cuius perpetuam possessionem 
sibi uindicat. Igitur sapiens non erit tristis.  
    Sapientiae finis est, ut <ad> dei meri-
tum sapiens prouehatur hancque futuram eius 
operam, ut aemulatione uitae ad deorum actus 
accedat. Verum hoc ei poterit prouenire, si uirum 
perfecte iustum, pium, prudentem se praebeat. 
Vnde non solum in perspectandi cognitione, 
uerum etiam agendi opera sequi eum conuenit, 
quae diis atque hominibus sint probata, quippe 
cum summus deorum cuncta haec non solum 
cogitationum ratione consideret, sed prima, media, 
ultima obeat conpertaque intime prouidae ordina-
tionis uniuersitate et constantia regat. 
    Verum enimuero illum omnibus beatum uideri, 
cui[us] et bona suppetunt et, quemadmodum 
carere uitiis debeat, callet. Vna quidem beatitudo 
est, cum ingenii nostri praesentia tutamur quae 
perficimus; alia, cum ad perfectionem uitae nihil 
deest atque ipsa sumus contemplatione contenti. 
Vtrarumque autem felicitatum origo ex uirtute 
manat. Et ad ornamentum quidem genialis loci 
[est uirtutis] nullis extrinsecus eorum quae bona 
ducimus adminiculis indigemus. Ad usum autem 
uitae communis corporis cura et eorum quae 
extrinsecus ueniunt praesidiis opus est; ita tamen 
ut haec eadem fiant uirtute meliora eiusque 
suffragio beatitudinis commodis copulentur, sine 
qua haec in bonis minime sunt habenda. Nec 
frustra est quod sola uirtus fortunatissimos potest 
facere, cum absque ha[e]c ex aliis prosperis non 
possit felicitas inueniri. Sapientem quippe pedise-
quum et imitatorem dei dicimus et sequi arbitramur  
deum; id est enim ἕπου θεῷ. Non solum oportet, 
dum uitam colit, digna dis gerere nec agere ea quae 
eorum maiestati displiceant, uerum et tunc cum 
corpus relinquit, quod non faciet inuito deo; nam 
etsi in eius manu est mortis facultas, quamuis sciat 
se terrenis relictis consecuturum esse meliora, 
<non> accerset sibi tamen eam, nisi necessario 
perpetiendum esse istud lex diuina decreuerit. 
Mortem eius etsi anteactae uitae ornamenta coho-
nestant, honestiorem tamen et rumoris secundi 
oportet esse. Cum securus de posteritatis suae uita 
ad inmortalitatem animam permittit ire, eam, 
quod pie uixerit, praecipit fortunatorum habituram 
loca, deorum choreis semideumque permixtam. 
    De ciuitatum uero constitutione et de 
obseruatione regendarum rerum publicarum ita 
censet Plato. Iam principio ciuitatis formam 
definit ad hunc modum: ciuitatem esse conuictum 
inter se hominum plurimorum, in quibus sint 
regentes alii, ceteri inferiores, coniuncti inter se 
concordia et inuicem sibi opem atque auxilium 
deferentes, isdem legibus, rectis tamen, officia sua 
temperantes; unamque ciuitatem isdem moenibus 
illam futuram, ut eadem uelle atque eadem nolle 
incolarum mentes adsueuerint. Quare suadendum 
est fundatoribus rerum publicarum, ut usque ad  
id locorum plebes suas augeant, dum rectori omnes 
noti esse possunt nec sibimet incogniti; sic enim 
fiet ut omnes una mente sint inuicemque sibi 
factum uelint. Magnam sane ciuitatem non 
habitantium multitudine eorumque magis uirtuti-
bus niti oportet; uires enim non corporis nec 
pecuniae collectas dominatione multorum existi-
mandas putat cum uecordia inpotentiaque, sed 
cum decreto communi uirtutibus omnibus ornati 
uiri incolae et omnes fundati legibus obsecuntur. 
Ceteras uero, quae non ad hunc modum forent 
constitutae, non arbitrabatur sanas ciuitates, sed 
taetras et morbis tumentes. Res publicas eas 
demum fundatas ratione dicebat esse, quae ordi-
natae ad instar animarum forent, ut pars optima, 
quae prudentia sapientiaque praecellit, imperitet 
multitudini et, ut illa totius habet curam corporis, 
ita prudentiae dilectus tueatur uniuersae commoda 
ciuitatis. Fortitudo etiam, pars uirtutis secunda, 
ut ui sua adpetentiam castigat et reprimit, ita in 
ciuitate uigilet. Excubitorum loco quidem militet 
iuuentus pro utilitate cunctorum, sed inquietos et 
indomitos ac propterea pessimos ciues refrenet, 
contineat ac, si necesse sit, frangat potioris ex 
consilii disciplina. Illam uero desideriorum tertiam 
partem plebi et agricolis parem ducit, quam existi-
mat moderatis utilitatibus sustinendam. At enim 
rem publicam negat posse consistere, nisi is qui 
imperitat habeat sapientiae studium, aut is ad 
imperandum deligatur quem esse inter omnes 
sapientissimum constat.  
    Moribus et huiuscemodi cunctos ciues 
inbuendos esse dicit, ut iis in quorum tutelam et 
fidem res publica illa creditur auri atque argenti 
habendi cupido nulla sit, ne specie communi 
priuatas opes adpetant, nec eiusmodi hospitia 
succedant, ut ceteris non reclusa sit ianua; 
cibos uictumque ita sibi curent, ut acceptam 
mercedem ab his, quos protegunt, communibus 
epulis insumant. Matrimonia quoque non priuatim 
maritanda esse, sed fieri communia despondente 
ipsa eiusmodi nuptias publice ciuitate[s], sapien-
tibus magistratibus sorte quadam ei negotio 
praeditis idque praecipue curantibus, ne dispares 
sui uel inter se dissimiles copulentur. His adnec-
titur utilis necessariaque confusio, ut permixta 
nutrimenta puerorum ignotorum adhuc agnitionis 
parentibus adferant difficultatem, ut, dum suos 
liberos nesciunt, omnes quos uiderint aetatis eius 
suos credant et ueluti communium liberorum 
omnes omnium sint parentes. <Ad> hoc ipsorum 
conubiorum quaeritur tempestiua coniunctio, cuius 
futuram stabilem fidem credit, si cum harmonia 
musicae dierum consonent numeri. Et qui de 
nuptiis talibus erunt orti studiis congruentibus 
inbuentur et optimis disciplinis communi praecep-
torum magisterio docebuntur, non uirile secus 
modo, uerum etiam feminarum, quas uult Plato 
omnibus [p]artibus quae propriae uirorum putantur 
coniungendas esse, bellicis e<t gymnicis et  
music>is; quippe utrisque cum natura una sit, 
eandem esse uirtutem. Eiusmodi ciuitatem nullis 
extrinsecus latis legibus indigere; regi eam quippe 
prudentia et eiusmodi institutis ac moribus, 
quibus fundata ceteras leges non requirat. Et 
hanc quidem ut figmentum aliquod ueritatis 
exempli causa per se conpositam uult esse rem 
publicam. 
    Est et alia optima quidem et satis iusta 
quidem et ipsa specie et dicis causa ciuitas fabri-
cata, non ut superior sine euidentia, sed iam cum 
aliqua substantia. In hac non suo nomine de statu 
et de commodis ciuitatis requirens originis eius 
principia et fundamenta disponit, sed eo tendit 
quemadmodum ciuilis gubernator, eiusmodi locum 
conuentusque multitudinum nactus, iuxta natu-
ram praesentium rerum et conuenarum debeat 
facere ciuitatem plenam bonarum legum et morum 
bonorum. In hac equidem easdem puerorum nutri-
cationes, easdem uult esse artium disciplinas; sed 
in conubiis et partibus et patrimoniis ac domibus 
desciscit a prioris obseruatione rei publicae, 
matrimonia priuata et singularia faciens; proco-
rumque ipsorum, etsi in contrahendo matrimonio 
consulere ex uoluntate sua debeant, uniuersae 
tamen ciuitatis principibus ut communis commodi 
causam decernit spectandam esse. Quare et dites 
inferiores nuptias non recusent et locupletium 
consortium inopes consequantur; et, si uires opum 
congruunt, ingenia tamen diuersa miscenda esse,  
ut iracundo tranquilla iungatur et sedato homini 
incitatior mulier adplicetur, ut talibus obseruatio-
num remediis et profectibus suboles natura discre-
pante confecta morum prouentu meliore coalescat 
et ita conpositarum domorum opibus ciuitas 
augeatur; puerperiaque ipsa morum dissimili 
seminio concepta cum utriusque instar similitudinis 
traxerint, neque illis uigorem in rebus gerendis 
neque tamen spectandis consilium defuturum. 
Instituendos uero eos esse, <non> utcumque 
parentes † nec ita sexus esse stratus censuerint 
ciuitatis. Domus uero et possessiones habeant 
priuatas, ut queunt singuli, quae quidem nec 
inmensum augeri per auaritiam nec prodigi per 
luxuriam aut deseri per neglegentiam sinit. Leges-
que huic ciuitati promulgari iubet et legum 
moderatorem, cum aliquid tale concipiet, ad con-
templandas uirtutes hortatur. 
    Imperitandi autem modum eum esse 
utilem censet qui ex tribus fuerit temperatus. 
Nec enim uel optimatium uel etiam popularis 
imperii solos et meros status utiles arbitratur nec 
inpunitas rectorum culpas relinquit, sed magis 
censet his debere constare rationem, qui sint 
potestate potiores. Et alii publicarum rerum status 
definiti ab eo putantur nitentes ad bonos mores 
et super ea <re> publica, quam uult emendatione  
constare, rectori mandat non prius residuas con-
pleat aut uitiosas leges correctas uelit quam mores 
perniciosos et disciplinas corrumpentes commoda 
ciuitatis ad meliora conuerterit. A quibus si 
consilio et suadela deprauata multitudo deflecti 
non poterit, abducenda est tamen ab incepto ui 
et ingratis. In actuosa uero ciuitate describit 
quemadmodum simul omnis hominum multitudo 
bonitate et iustitia conducta habeatur. Hi tales 
conplectentur proximos, honores custodient, in-
temperantiam arcebunt, iniuriam refrenabunt, 
pudicitiae ornamentisque ceteris uitae honores 
maximos deferentes. Nec temere multitudo conuer-
tetur ad eiusmodi rerum publicarum status, nisi 
qui optimis legibus et egregiis institutis fuerint 
educati, moderati erga ceteros, inter se congru-
entes. 
    Quattuor culpabilium ciuium genera 
esse: unum eorum qui sunt honore praecipui, 
alterum paucorum penes quos rerum est potestas, 
tertium omnium, ultimum dominationis tyranni-
cae. Et primum quidem confit, cum prudentiores 
uiri per magistratus seditiosos ciuitate pelluntur 
deferturque ad illos potestas qui sint manu tan-
tummodo strenui, nec [h]ii qui blandiore consilio 
agere res possint adipiscuntur imperii facultatem, 
sed qui turbidi uiolentique sunt. Paucorum uero 
status obtinetur, cum inopes criminosi multi simul 
paucorum diuitum inpotentiae subiacentes dede-
rint se atque permiserint omnemque regendi  
potestatem non mores boni sed opulentia fuerit 
consecuta. Popularis factio roboratur, cum inops 
multitudo uiribus obtinuerit aduersus diuitum 
facultates lexque [e]iussu populi fuerit promulgata, 
ut ex aequo liceat omnibus honores capessere. Ad 
haec tyrannis illa, singulare dominationis caput, 
tunc oritur, cum [h]is qui leges contumacia sua 
ruperit simili legum coniuratione adoptatus impe-
rium inuaserit, constituens deinceps uti omnis 
ciuium multitudo, desideriis eius et cupiditatibus 
parens, obsequium suum tali fine moderetur.  